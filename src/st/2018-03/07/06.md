---
title:  Listra le Derba
date:   16/08/2018
---

Sebaka se latelang seo Paulose le Barnabase ba ileng ba se etela ke Listra, motse o tšopholi o bo hole ba limaele tse leshome le metso robeli (29 km) boroa-bophirima ho Ikone. Leha ba qetile nakoana moo (Liketso 14:6, 7, 15), Luka o tlaleha pale e ’ngoe le lietsahala tsa eona: pholiso ea motho ea holofetseng maoto, mohlomong e ne e le mokopi, eo e saleng a hlaha a le joalo. 

`Bala Liketso 14:5–19. Ke eng seo ba ileng ba se etsa se ileng sa bontša lefifi leo batho baa ba sa leng ho lona?` 

Letšoele le ile la khahloa hoo ke mohlolo oo ba ileng ba nka Paulose le Barnabase e le melingoana—Barnabase e le Jupitere, molimo o moholo oa ma-Gerike, ha Paulose e le Merkure, morumuoa le ’muelli oa Jupitere. Ha e le hantle, batho bana ba ne ba batla ho ba etsetsa mahlabelo. Seroki sa mo-Latin, Ovid, (43 B.C.–A.D. 17/18) pejana o kile a ngola pale e tsejoang ea melingoana e ’meli e ikhakantseng e ka ke batho e etela toropo e sebakeng se tšoanang (“lithabeng tsa Frigia”) e batla sebaka sa ho phomola. Ho ea ka pale eo ea khale, banyalani ba ikokobelitseng ba seng ba holile le ile la e amohela le ho e hlokomela ka mosa; boholo ba batho ba ne bana le khoao. Ka lebaka la mosa le kamohelo ea bona malebana le baeti bana ba mohlolo, banyalani bao ntlo ea bona ea fetoloa ho ba tempele ’me bona ea e-ba baprista, ha batho bohle ba motse ba fetlisoa (Metamorphoses 611–724). Ka pale e joalo e ntseng e potoloha tikolohang ena, mokha oo batho ba arabetseng ka oona mohlolong o entsoeng ke Paulose ha ho makatse. Pale hape e thusa ho hlalosa hore na ke hobaneng letšoele leo le nkile hore barumuoa bao e ne e le melingoana eo, e seng Asclepiuse, ka mohlala, e leng molingoana oa pholiso. Paulose le Barnabase, leha hole joalo, ba ile ba khona ho thibela khumamelo eo e fosahetseng ea bona. Qetellong, lira tse ling tse tsoang Antioke le Ikone li ile tsa khutlisetsa lintho morao ho mona, ’me Paulose o ile a tlepeletsoa lefu ka majoe. 

`Bala Liketso 14:20–26. Ke ho kae moo Paulose le Barnabase ba qeteletseng leeto la bona teng? ’Me ba ile ba etsang tseleng ea bona e khutlelang hae?` 

`Paulose o ile a re: “‘E ka khona re kene ’musong oa Molimo ka matšoenyeho a mangata’” (Liketso 14:22). Seo se bolela’ng? ke joang uena, ka mohlomong, o bileng le maiphihlelo a seo a se bolelang? Sa bohlokoa ka ho fetisa, ke joang u ka ithutang ho hola tumelong “matšoenyehong” ao u tobaneng le oona?`
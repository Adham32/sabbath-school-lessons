---
title:  Antioke oa Pisidia Karolo ea I
date:   13/08/2018
---

Ho tloha Sipera, Paulose le bao a tsamaeang le bona ba sesisetsa Perge, Pamfilia, ka boroa ho moo kajeno e leng Turkey. Pele ba fetela Antioke oa Pisidia, Luka o tlaleha liphetoho tse peli: Paulose e ba ea eteletseng pele (ho fihlela mona, Barnabase o ne a bitsoa pele) ’me Luka o khaotsa ho sebelisa lebitso la Paulose la se-Juda (“Saule”) le ho qalella ho bua ka eena e le “Paulose” (Liketso 13:9). Mohlomong ke hobane ho tloha mona Paulose o iphamana a le tikolohong ea Greco-Roman. Liketso 13:13 e tlaleha ha Johanne Mareka a khutlela Jerusalema. Ha re bolelloe litemaneng ka bo tsona lebaka la ho tsamaea ha Johanne Mareka. Ellen G. White o ngotse ka hore, a tobane le tšabo le ho nyahama ka lebaka la mathata a ba tobileng ka pele ho bona, “Mareka o ile a tšoha, le ho lahleheloa ke sebete, a hana ho ea pele ’me a khutlela Jerusalema.”—The Acts of the Apostles, p. 170. Molimo haa e-so ka tšepisa hore ho tla ba bonolo. Ho feta mona, Paulose o tsebile e sa le qalong hore tšebeletso ea hae ho Jesu e tla ba le matšoenyeho a maholo (Liketso 9:16), empa o ile a ithuta ho tšepa matla a Molimo ka hohle, ’me moo ho ne ho lutse lekunutu la matla a hae (2 Ba-Kor. 4:7–10). 

Bala Liketso 13:38. ’Moko oa thuto ea Paulose e ne e le ofe synagogueng ea Antioke? 

liketso 13:16–41 e na thero ea pele ea Paulose e tlalehiloeng Testamenteng e Ncha. E ne e se thero ea pele eo a e rutang, ’me ha ho potang, e ne e le kakaretso feela ea seo a se buileng. Thero e arotsoe likarolo tse tharo tse kholo. E qala ka lintlha tse tšoanang tsa tumelo ka khetho ea Iseraele ke Molimo le borena ba Davida (Liketso 13:17–23); karolo ena e reretsoe ho theha khokahano le babali ba hae ba ma-Juda. Ho tloha moo, e hlahisa Jesu e le phethatso ea litšepiso tsa Molimo tsa setloholo sa Davida se tla tlisa pholoho ho Iseraele (Liketso 13:24–37). Karolo e qetellang ke tlhokomliso khahlanong le ho latola pholoho e fanoang ka Jesu (Liketso 13:38–41). Tlhoro ea thero ke litemana tsa 38, 39, e akaretsang molaetsa oa Paulose holima ho beoa ea lokileng ka tumelo. Tšoarelo le ho beoa ea loking li fumaneha feela ka Jesu, e seng ka molao oa Moshe. Karolo ena ha e re molao o felisitsoe. Empa e hlahisa ho se khone ha oona ho etsa seo Bajude ba neng ba lebelletse hore o se etse, ho beha batho ba lokile (Ba-Roma 10:1–4). Taba e lutse ho feela ho Jesu Kreste (Ba-Gal. 2:16). 

`Ho bolela eng hore pholoho e fumanoa feela ka Jesu? Ke joang o ka boelanyang tlhokahalo ea ho boloka molao oa Molimo oa boitšoaro, le taba ea hore molao ha o khone ho lokafatsa?`
---
title:  Kapele ho Felikse
date:   16/09/2018
---

Matsatsi a mahlano ka mora hore Paulose a fetisetsoe Sesarea, sehlopha sa bohlokoa sa baetapele ba Bajude—moprista e moholo, litho tse ling tsa Sanhedrine, akhente e bitsoang Tertullo—ba tla ho tsoa Jerusalema ’me ba beha ka molao nyeoe ea bona kapela Felikse khahlanong le moapostola (Liketso 24:1–9). Ke nyeoe ena feela ho Liketso moo baqosi ba ileng ba hira akhente. Puong ea hae, Tertullo a leka mokhoa o thahasellisang ho hapa tšepo ea ’musisi. E ne e se ’nete hore ka tlasa Felikse, Bajude ba ile ba natefeloa ke nako e telele ea khotso. Ha e le hantle, ha ho ’musisi e mong ea kileng a ba khopo le ho hatella, ’me khatello eo ea tsosa lekhonono hara Baduje ka puso ea Roma. Ka maqiti ohle, Tertullo a sebelisa mokhoa oa tsamaiso oa ’musisi ho mo kholisa hore o tla fihlela botsitso ba se-polotiki ka nyeoe ena ka mokhoa oa khatello ho feta. Eaba o tsoela pele ho hlahisa lintlha tse tharo tsa qoso khahlanong le Paulose: (1) hore Paulose o ferekanya Bajude bohle ba lefatšeng lohle (Liketso 24:5); (2) le hore ke moetapele oa thuto e khelohileng ea ba-Nazaretha (Liketso 24:5), e ile neng e hapella Bokreste ka hohle e le mofuta oa lequloana le itlhahelang feela; le (3) hore o lekile ho silafatsa temepele e Jerusalema (Liketso 24:6). 

`Bala Liketso 24:10–19. Ke joang Paulose a ileng a arabela qoso ka ’ngoe?` 

Linthla tse ling tse peli tse hlahisitsoeng ke Paulose li ne li senya nyeoe ea baqosi ba hae: (1) bosieo ba lipaki tsa tsoang Asia (Liketso 24:18, 19), tse ka etsang hore nyeoe eo e be lefeela, le (2) taba ea hore Bajude ba moo ba ka bua feela ka ho hlaha ha Paulose ka pel’a Sanhedrine beke pele (Liketso 24:20), ka hona ha ba na letho leo ba mo ngosang ka lona haese ka ho lumela tsohong ea bafu (bapisa le Liketso 23:6). Felikse hang a utloisisa boima ba khang ea Paulose, hape ka hobane a ne a tloaelane le Bokreste, mohlomong ka mosali oa hae oa Mojude Drusilla. Taba ke hore o ile a etsa qeto ea ho phomotsa lekhotla ho fihlela nakong e tlang (Liketso 24:22). Karabo ea Felikse (Liketso 24:24–27) e senola se seholo ka semelo sa hae: a pota-pota, o ne a amohela tjotjo, ’me e ne e le ramenyetla. Paulose o ne a na le monyetla o fokolang oa ho mameloa ka toka ka motho ea kang Felikse. 

`Bala Liketso 24:16. Paulose o ile a re o leka kamehla hoba le “letsoalo le sa ’nyatseng pel’a Molimo, le pel’a batho.” Seo se bolela’ng? Ke’ng, haeba ho teng, eo u lokelang ho e fetola e le hore o tle u bue ntho tse tšoanang?`
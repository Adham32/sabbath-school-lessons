---
title:  Ho Ruta le Kopano ea boena Ka
date:   15/07/2018
---

Ka mor’a Pentekonta, Luka o se a hlalosa ka kakaretso bophelo ba kereke Jerusalema. “Ba ne ba tiisetsa thutong ea Baapostola, le kopanong ea boena, le ho ngoatheng ha bohobe, le merapelong” (Liketso 2:42). Lintlha tse ’ne tse hloailoeng li bonahala e le thuto le kopano ea boena. Ho latela temana ea 46, thuto e ne e etsoa ka tempeleng, kopano e ne e etsoa matlung.

Lebala la tempele le ne le potapotiloe ke maphephe a neng a sebelisoa ke bo-rabbi ho fana ka litaelo. Hore e be balumeli ba ne ba tiisetsa thutong ea Baapostola ho bontša hore neo ea Moea e ne e sa ba ise bolumeling ba maikutlo empa bolumeling ba thuto e nang le tatellano tlasa Baapostola, bao lithuto tsa bona tse matla li neng li tiisoa ka meeka le mehlolo (Liketso 2:43).

Kopano ea Semoea e ne le le leng la matšoao a ikhethang a kereke ea pele. Balumeli ba ne ba phehella ho ba ’moho, e seng feela ka tempeleng empa le malapeng a bona, moo ba neng ba arolelana lijo, ba keteka selallo, le ho rapela (Liketso 2:42, 46). Ka hoba le meketjana e joalo ea letsatsi ka leng, Bakreste ba pele ba bonahatsa tšepo ea bona ho Jesu ea khutlang haufinyane, ha kopano ea hae le bona e tla tsosoa ’Musong oa Mesia (Matt. 26:29).

Matlo a bona a ne a bapala karolo e kholo bophelong ba kereke ea pele. Balumeli ba ne ntse ba ea meketeng ea tempele ea letsatsi ka leng (Liketso 3:1), ’me ka Lisabatha mohlomong ba ne ba ba ka Masynagogeng le Bajude ba bang (Jakobo 2:2), empa lintlha tse ikhethileng tsa khumamelo ea Bokreste li ne li etsoa malapeng.

`Bala Liketso 2:44, 45; 4:34, 35. Karolo ea bohlokoa ea kopano ea boena ea kereke ea pele e bile efe?`

Ka ho lumela hore bofelo bo haufi, ba etsa qeto ea hore lintho tsa bona tsa nama, “thepa ea motho ka mong” (ha ho sebelisoa lentsoe la morao tjena), e ne e se e se bohlokoa ho hang. Tšebeliso e kopanetsoeng ea lintho tsa bona tsa nama, leha hole joalo, e ne e bonahala e nepahetse. Ho ne ho se lebaka la ho ingama-ngama ka tsa hosane, joalo kaha Mesia ka bo eena a tla fihlela bohloki ba bona ’musong o tlang oa Mesia (Luka 22:29, 30). Ho arolelana hona ho ne ho ba lumella ho ba le maiphihlelo a tebileng a bongoe, ho feta feela ho ba mohlala oa ho fana oa Bokreste.

`O fana ha kae ka seo u se filoeng ke Morena?`
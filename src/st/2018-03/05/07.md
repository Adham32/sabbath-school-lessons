---
title:  Ho Ithuta Haholoanyane
date:   03/08/2018
---

“Molaoli ea shoelang ntoeng o lahlehile lebothong la hae, empa lefu la hae ha le fane ka keketseho ho sera. Empa ha monna ea hlahelletseng a ikopanya le ba lireng, ha se fela hore litšebeletso tsa hae li lahlehile, empa bao a ikopanyang le bona ba fumana molemo o itseng. Saule oa Tarese, tseleng e eang Damaseka, a ka be a ile a otloa a ba a shoa ke Morena, ’me matla a maholo a ka be a hutsoe ho bahlorisi. Empa Molimo ka mohau oa hae ha a ka a boloka bophelo ba Saule feela, empa a mo sokolla, ka hona a tlosa senatla lehlakoreng la ba lireng ho tla lehlakoreng la Kreste.”—Ellen G. White, The Acts of the Apostles, p. 124. “Kreste o ne a laetse barutuoa ba hae hore ba rute lichaba tsohle; empa lithuto tse fetileng tseo ba li amohetseng ho tsoa ho Bajude li ile tsa etsa hore ho be thata ho bona ho utloisisa mantsoe a mong’a bona, ’me ka hona ba ile ba ba botsoa ho etsa ka tsona. Ba ne ba ipitsa bana ba Abrahama, ’me ba ikuka e le majalefa a litšepiso tsa Molimo. E bile ka mora lilemo tse ngata ka mora nyolehelo ea Morena likelello tsa bona li ileng tsa pharalla ho utloisisa moelelo oa mantsoe a Kreste, hore ba lokela ho sebeletsa tšokoloho ea Balichaba feela joalo ka ea Bajude.”—Ellen G. White, Sketches From the Life of Paul, p. 38.

**Lipotso tsa Puisano**
`1. Lula sotsong ea Jesu ho Paulose tseleng e lebang Damaseka: “U ntlhorisetsa’ng na?” (Liketso 9:4). Ho Paulose, potšo ena e ne e le sesupo sa hore Jesu oa Nazaretha ruri o tsohile bafung. Empa, ho feta moo, e ne e le pontšo ea hore boitsebiso ba semoea bo teng lipakeng tsa Jesu le kereke ea hae (sheba hape Matt. 25:34–45). Se boleloang se hlakile: kotsi e etsetsoang kereke ea hae, ke kotsi e etsoang ho Jesu ka sebele. Ka mantsoe a utlohalang, see se bolela’ng ho rōna kajeno?` 
   
`2. Ho paka ka Jesu ho kenyeletsa ho utloa bohloko ka baka la hae. Ha se ka phoso hore e be lentsoe la se-Gerike bakeng sa ho “paka” (boshoela tumelo) le amahantsoe le “ho shoela tumelo.” Ho bolela eng ho utloa bohloko bakeng sa Jesu?` 
   
`3. Ho na le polelo ea se-Latin e reng, Credo ut intelligam, e bolelang, “Kea lumela e le hore ke tle ke utloisise.” Taba ee e re thusa joang ho utloisisa se etsahetseng ho Saule oa Tarese? Ke hore, pele ho tšokoloho ea hae, pele Paulose e ka ba molumeli ho Jesu, o ne a sa utloisise. E bile ka mora ho ba le maiphihlelo a bileng le ho utloisisa. Ke thuto efe eo re ka e fumanang ho tsoa mo bakeng sa linako tseo re ka iphumanang re ferekane ke ba sa lumeleng linnete tse bonahalang li hlakile ha kale ho rōna?`

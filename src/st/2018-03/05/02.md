---
title:  Mohlorisi oa Kereke
date:   29/07/2018
---

Paulose e ne e le Mojude oa mo-Gerike. O ne a tšoaletsoe Tarese, motse-moholo oa Silisia (Liketso 21:39). Leha hole joalo, o ile a tloha mokhoeng oa bo-Gerike, hoba o ile a tlisoa Jerusalema, moo a ileng a ithuta tlasa Gamaliele (Liketso 22:3), tichere e tumileng haholo ea mofarisi ea ka nako eo. Joalo ka mofarisi, Paulose o ne a lumela moetlong haholo, leha cheseho ea hae e ne e likiloe ke lehabea (Ba-Gal. 1:14). Ke ka baka leo a ileng a isa Setefane lefung le hoba ea kapele litlhorisong tse ileng tsa latela.

`Bala Liketso 26:9–11. Paulose o ile a hlalosa liketso tsa hae joang khahlanong le kereke?`

Paulose kae kae o re evangeli ke lejoe la khopiso ho Bajude(1 Ba-Kor. 1:23). Ntle le taba ea hore Jesu o ne a sa fihle litebellong tsa moetlo oa se-Jude tsa Mesia ea tlang ka borena, ba ne ba ke ke ba amohela taba ea hore eo ea shoeleng sefapanong e ka ba Mesia oa Molimo, hobane lengolo le re mang kapa mang ea fenyehoang o thohakong ea Molimo (Deut. 21:23). Ho Bajude, ka hona, thakhiso ka bo eona e ne le ho ikhanyetsa ho hobe, bopaki bo hlakileng ba kereke ka Jesu e ne e le mashano feela. Liketso 9:1, 2 e bontša Saule oa Tarese a le tšebetsong khahlanong le balumeli. Damaseka e ne e le toropo ea bohlokoa e ne e ka ba limaele tse lekholo le mashome a mararo a metso e mehlano ka leboea ho Jerusalema, ’me e ne e na le Badujea ba bangata. Badujea ba neng ba phela kantle ho Judea a ne a itlhophile ka khokahano eo ntlo-kholo ea teng e leng Jerusalema (lekhotla la Sanhedrine), ka masynagogue a neng a sebetsa e le litsi tsa tšehetso bakeng sa metse mahae. Ho ne ho na le puisano kkafetsa lipakeng tsa lekhotla la Sanhedrine le metse mahae eo ka mangolo a neng a isoa ke shaliaḥ, “ea romiloeng” (ho tsoa se-Heberung shalaḥ, “ho romela”). Shaliaḥ e ne e le morumuoa oa molao ea khethiloeng ke lekhotla la Sanhedrine ho etsa mesebetsi e ’maloa ea bolumeli. Ha Paulose a kopa moprista e moholo, mookameli oa lekhotla la Sanhedrine, bakeng sa mangolo a eang ma-synagogeng a Damaseka, e ile ea ba shaliaḥ, ka matla a ho tšoara balateli ba Jesu le ho ba tlisa Jerusalema (bapisa le Liketso 26:12). Ka se-Gerike, ea lekanang le shaliaḥ ke apostolos, moo lentsoe lena moapostola le nkiloeng teng. Ka hona, pele e ba moapostola oa Jesu Kreste, Paulose e ne e le moapostola oa Sanhedrine.

`Ke neng lekhetlo la ho qetela ha u ne u na le cheseho bakeng (kapa khahlanong) sa ntho eo ha morao o ileng oa fetola maikutlo a hao ka eona? Ke lithuto life tseo u ithutileng tsona ka maiphihlelo ao?`
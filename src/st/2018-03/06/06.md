---
title:  Litlhoriso tsa Heroda
date:   09/08/2018
---

Ha re khutlela hape Judea, re tobana joale le tlaleho ea morena Heroda a bolaea Jakobo, ngoanabo Johanne e bile e le mora oa Sebedea (Mareka 1:19). O ne a batla ho etsa joalo le ka Petrose. 

`Bala Liketso 12:1–4. Se se ruta eng ka liqholotso tse kereke ea pele e neng e tobane le tsona?`

Morena Heroda eo ho buung ka eena mona ke Agrippa I, setloholo sa Heroda e moholo (Matt. 2:1); o ne a busa Judea ho tloha ka A.D. 40 ho isa 44. Ka lebaka la tšekamelo ea hae bolumeling, a fumana tšehetso hara Bajude, haholo Bafarisi. Teko ea hae ea ho hapa tšepo ea Bajude ka ho hlasela Baapostola e lumellana hantle le seo re se tsebang ho tsoa mehloling e meng. Ka baka la hore polao ea Jakobo e ile ea ba matla ho phetha merero ea Agrippa, a rera ho bolaea le Petrose. Petrose o ile a tšoaroa le ho lebeloa ke lihlopha tse ’ne tsa balebeli ho mo lebela, sehlopha ka seng bakeng sa tebelo tse ’ne tsa bosiu. Petrose o ne a na le masole a mane ka nako ho eena: o ne a tla tlamelloa ho masole a mabeli, a le mong ka lehlakoreng le leng le le leng, ’me ba babeli ba ne ba tla lebela monyako. Sena se ne etsoa ho leka ho thibela se ileng sa etsahala pejana ka Petrose (le Johanne) (Liketso 5:17–20). 

`Bala Liketso 12:5–18. Ho ile ha etsahalang karabelong ea thapelo ea baena?`

Bosiu etellang pele letsatsi leo Agrippa a rerileng ho hlahisa Petrose kapela lekhotla le ho mo ahlolela lefu, Petrose hang hape a lokolloa ka mohlolo ke lengeloi. Ho tloha moo, re kopana le pale ea lefu la Agrippa Caesarea (Liketso 12:20–23). Liteko li entsoe ho fumana sesosa sa lefu la hae (mosolo, maqeba a kahare, le chefo); empa, Luka o hlakile ka hore morena o shoele ka lebaka la kahlolo ea leholimo. Jakobo oa bolaoa, Petrose oa lokolloa, ’me Heroda o tobana le kahlolo ea leholimo. 

`Jakobo oa bolaoa, Petrose oa lokolloa, ’me Heroda o tobana le kahlolo ea leholimo. Liketsahalong tse ling re bona toka; ho tse ling, ha ho hlahe joalo. See se lokela ho re ruta eng ka hore ha re na likarabo tsohle lipotsong tsohle tsa rōna le hore na ke hobaneng re lokela ho phela ka tumelo malebana le seo re sa se utloisiseng?`
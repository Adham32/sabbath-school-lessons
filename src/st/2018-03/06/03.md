---
title:  Ntlong ea Kornele
date:   06/08/2018
---

Joppo, Petrose o ile a lula le Simone e mong oa basuhi (Liketso 9:43). Ka lehlakoreng le leng, Caesarea, bohole ba limaele tse mashome a mabeli a metso e mehlano (40 kilometers) ho tloha Joppo, ho ne ho phela mo-Roma eo e neng e le molaoli oa lekholo ea bitsong Kornele. Eena le ntlo ea hae e ne e le barapeli ba Molimo, leha ba ne ba so kene ka molao bo-Judeng, ho bolelang hore Kornele e ne e le molichaba ea sa bollang. Ponong e fanoeng ke Molimo, o ile a laeloa ho romela mangosa Joppo le ho mema Petrose hore a mo etele (Liketso 10:1–8).

`Bala Liketso 10:9–16, 28, 34, 35. Petrose o ile a ba le maiphihlelo a fe, ’me o ile a a toloka joang?`

Ho bohlokoa ho tseba hore pono ea Petrose e ne e sa bue ka lijo empa ka batho. E, e ne e ka ba motšeare o moholo, Petrose o ne a lapile, ’me lentsoe la mo bolella hore a hlabe a je; empa, Molimo o sebelisitse pono, e seng ho tlosa tlhalohanyo lipakeng tsa liphoofolo tse hloekileng le tse sa hloekang empa ho ruta Petrose ka ho akaretsa ho evangeli. Pono e ne e reretsoe ho resela manganga a Petrose khahlanong le Balichaba. Taba ea Petrose e ne e hore ha a ka kena ntlong ea Kornele le hoja le eena, o tla itšilafatsa e be ha a sa loketse ho khumama tempeleng kapa ho tla boteng ba Molimo. Bajude ba tsoang Judea le libakeng tse potileng, ba lekholong la pele la lilemo ba ne ba sa kopane le Balichaba ba sa bollang. Bothata bo ne bo le thutong ea ka nako eo, e neng e behella Balichaba kathoko letlotlong la Iseraele, leha pono ena e ne e silafalitse taba ea boteng ba Iseraele e le sechaba, ea ho fihlela lefatše ka tsebo ea Molimo oa ’nete. 

Kaha lebollo e ne e le letšoao la selekane sa Abrahama, Balichaba ba sa bollang ba khetholloa le ho nenoa. Ba ne ba ke ke ba ba le kabelo ka tsela efe kapa efe litlhohonolofatsong tsa selekane ntle le hore ba amohele lebollo le ho ba ma-Juda. Khopolo e joalo, leha e ne e sa lumellane le ho pharalla ha lefu la Jesu, balumeli ba pele, ha nako e ntse e tsamaea, ba ne ntse ba tla kutloisisong. 

`Bala Tite 2:11, Ba-Galata 3:26–28, le Ba-Efese 2:11–19. Litemana tsee li re ruta eng ka ho akaretsa ha molaetsa oa evangeli? Li lokela ho re bolella eng ka hore ke phoso ha kae ho Bakreste ho nahanela sehlopha sefe kapa sefe hampe ho ipapisitsoe le hore na ke oa morabe ofeng?`
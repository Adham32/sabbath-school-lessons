---
title:  Kereke ea Antioke
date:   08/08/2018
---

Ka khothatso le tšokoloho ea Kornele, Luka ha khutšoanyane o kenella tlaleho ea hae ea bosebeletsi ba Petrose ho bontša hore na evangeli e tsamaile joang qalong hara Balichaba. 

`Bala Liketso 11:19–26. Ho ile ha etsahala eng ha baphaphathehi ba bang ba tla Antioke?`

Karolo ena ea Liketso 11 e supa morao litlhorisong tsa Paulose khaolong ea 8. Ka hona, kaha katleho ea pele e ne e etsahala Judea le libakeng tse ling, ba bang ba Bajude ba ba- Gerike ba ileng ba qobelleha ho tloha Jerusalema ba ne ba hasa evangeli le hofeta meeli ea Judea. Luka o tsepa motseng o moholo oa Antioke, Syria, moo baphaphathehi ba ileng ba qala ho bolella Bajude ba bona evangeli le ho Bajude ba ba-Gerike, ’me ba bangata ba bona ba ne ba amohela tumelo. Thomo ea Jesu ho Liketso 1:8 ka nako eo e ne e phethahala ka tšebetso ea Bakreste bana ba Bajude ba Ba-Gerike. E ne e le bona bao eleng bathehi ba thomo e eang ho Balichaba. 

Ka lebaka la katleho ea kereke Antioke, baapostola ba Jerusalema ba etsa qeto ea ho romela Barnabase ho hlahloba boemo. Ka ho bona menyetla ea tsoelo pele ea evangeli, Barnabase a romela ho Paulose oa Tarese, a utloa hore e ka thuso ea bohlokoa. Barnabase o ne a nepile. Nako ea selemo eena le Paulose ba sebetsa ’moho, matšoele a mangata, haholo Balichaba, ba ne ba utloa evangeli. Cheseho eo ba neng ba bua ka Jesu Kreste ea etsa hore balumeli moo ba tsejoe lekhetlo la pele e le “Ba-Kreste” (Liketso 11:26). Hore e be ba ile “ba bitsoa” Ba-Kreste e bolela hore polelo eo e ile ea reoa ke batho ba kantle ho kereke, mohlomong e le mokhoa oa ho ba soma, ha balumeli bona ba ne ba ipitsa feela “baena” (Liketso 1:16), “barutuoa” (Liketso 6:1), kapa bona “bahalaleli” (Liketso 9:13). Ka nako eo Liketso e ngoloang ka eona, “Ba-Kreste” e ne e se e le boitsebiso (Liketso 26:28), ’me Luka o bonahala a le amohela. “Mo-Kreste” e bolela molateli kapa ea mamelang Kreste. 

`Ho bolela eng ho uena ho bitsoa “Mokreste”? Bophelo ba hao bona na e hlile ke ba Mokreste? Ke hore, o phela ka ho fapana joang le batho bao e seng Bakreste linthong teo eleng tsa bohlokoa?`
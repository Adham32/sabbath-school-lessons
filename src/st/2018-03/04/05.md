---
title:  Jesu Mapatlelong a Leholimo
date:   25/07/2018
---

Kaha ka tlhaloso moporofeta (ka se-Heberu, nāḇî) ke motho ea buang sebakeng sa Molimo, Setefane o ile a fetoha moporofeta motsotsong oo a bolelang rîḇ ea Molimo khahlanong le Israele. Bosebeletsi ba hae ba boporofeta, leha hole joalo, bo ile ba ba bokhutšoanyane.

`Bala Liketso 7:55, 56. Pono ea Setefane e ne e bolela eng?`

“Ha Setefane a fihla boemong bona, ho ile ha ba le moferefere hara sechaba. Ha a hokahanya Kreste le boporofeta le ho bua ka moo a buileng ka tempele, baprista, ba etsa e-ka ba hlabehile, ba tabola seaparo sa hae. Ho Setefane ketso eo e ne e le pontšo ea hore lentsoe la hae haufinyane le tlo tholisoa ka hosa feleng. A bona khanyetso e thulanang le mantsoe a hae ’me a tseba hore o fana ka bopaki ba hae ba ho qetela. Leha a ne a le bohareng ba thero, ka potlako a e thetha.”—Ellen G. White, The Acts of the Apostles, p. 100. Ha Setefane a eme ka pele ho baetapele ba Bajude a fetisa nyeoe ea Molimo khahlanong le bona, Jesu o ne a eme mapatlelong a leholimo—ke hore, tabernakeleng ea leholimo, haufi le Ntate, pontšo ea hore kahlolo e lefatšeng ke ponahatso ea kahlolo ea sebele e tla nka sebaka leholimong. Molimo o tla ahlola baruti ba bohata le baetapele ba Israele. Sena se hlalosa hore na ke hobaneng memo ea pako, e leng se tloaelehileng lipuong tse fetileng ho Liketso (2:38, 3:19, 5:31), e leng sieo mona. Puso ea Molimo Israele e tlo fihla pheletsong, se bolelang hore pholoho ea lefatše ha e sa tla hlola e-ba le bokena-lipakeng ba sechaba sa Israele joalo ka haho tšepisitsoe ho Abrahama (Gen. 12:3, 18:18, 22:18), empa ka balateli ba Jesu, Bajude le Balichaba, bao joale ba neng ba lebeletsetsoe ho tloha Jerusalema le ho ba lipaki lefatšeng (Liketso 1:8).

`Bala Liketso 7:57–8:1, 2. Ke joang Luka a tlalehang lefu la Setefane?`

Ho tlepetsoa ka majoe e ne e le kotlo ea nyefolo (Lev. 24:14), leha ho sa hlake hore na Setefane o ahloletsoe lefu kapa o ile a oeloa ke letšoele le neng le nkehile ke maikutlo. Ka tsela e itseng, ke eena molumeli oa pele ho Jesu eo ho tlalehoang ka eena oa ho bolaoa ka lebaka la tumelo ea hae. Taba ea hore lipaki li ile tsa beha liaparo tsa tsona maotong Saule e ka supa hore e ne e le moetapele oa baqosi ba Setefane; empa, ha Setefane a rapella ba bolai ba hae, o ile a rapella le Saule. Ke kotho feela ea nang le semelo se phahameng le tumelo e sa thekeseleng a ka etsang ntho e joalo, ponahalo e matla ea tumelo ea hae le bonnete ba Kreste bophelong ba hae.


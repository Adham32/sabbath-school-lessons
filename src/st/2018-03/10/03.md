---
title:  Efese Karolo ea II
date:   03/09/2018
---

Efese, Paulose o latetse tloaelo ea hae ea ho ruta ka synagogeng pele. Ha khanyetso e hlala, eena le balumeli ba bacha ba leba sekolong sa e mong ea bitsoang Tiranno, moo Paulose a ileng a ruta ka matsatsi ’ohle ka lilemo tse peli (Liketso 19:8–10). Khutsufatso ea Luka ea bosebeletsi ba Paulose Efese ke hore profinse eohle e ile ea bolelloa Evangeli (Liketso 19:10, 26). Ho Liketso 19:11–20, Luka o kenyeletsa lipale tse ’maloa tseo ho bileng le mehlolo e etsoang e le ho hlalosa ho hlola ha matla a Molimo motseng oa lingaka tse reng li ntša matemona le ba maselamose ba tloaelehileng. Ho ne ho se tika-tiko hore Molimo a ka folisa ka Paulose, empa hore lituku le masela a neng a amiloe ke moapostola li ne li ba le matla a ho folisa (Liketso 19:12) ho ka utloahala ho makatsa ho ba bang, leha sena se na le ho tšoana le pholiso ea Jesu ea mosali ea ileng a ama qola ea hae (Luka 8:44). Tumelo ea Ba-Efese ka mehlolo e ka ’na eaba e entse hore Molimo a etse mehlolo e fetisang ka boholo, joalo ka Luka a bolela (Liketso 19:11). Sena ke mohlomong ke mohlala, oa ho fihlela litlhoko tsa batho boemong ba kutloisiso ea bona. Ha a khotsofetse ke litholoana tsa thomo ea hae Efese, Paulose a etsa qeto ea ho ea Jerusalema (Liketso 19:21). Luka ha a fane ka lebaka la leeto lena, empa rea tseba ho tsoa lingoloeng tse ling tsa Paulose hore o ne a lakalitse ho isa limpho tseo a li bokeletseng ho thusa bahloki ba kereke ea Jerusalema (Ba- Roma 15:25–27, 1 Ba-Kor. 16:1–3). Ho arolelana lintho selemong sa pele, le tlala e kholo e ileng ea oa matsatsing a Klaude, li ile tsa futsanehisa balumeli ba Judea, ’me Paulose a bona boipiletsong ba bona ba ho thusoa (Ba-Gal. 2:10) monyetla oa ho matlafatsa tšepo ea bona boapostoleng ba hae le bonngoe ba seo joale e leng kereke e meetlo e fapakaneng, a sa natse kotsi eo a tla beng a ipeha ho eona (Liketso 20:22, 23; Ba-Roma 15:31). 

`Bala Liketso 19:23–41. Lebaka-baka la khanyetso ho Paulose e ileng ea hlaha Efese qetellong ea bolulo ba hae moo ke lefe?`

Khanyetso e ne e amana le khumamelo ea bohetene, e neng ele tsietsing ke bosebeletsi ba Paulose. Se neng se susumetsa Demetriuse e ne e le chelete, empa o ile a khona ho e fetola taba ea borapeli hobane tempele ea Artemise (kapa Diana), e nkoang e le e ’ngoe ea limaka tse supileng tsa lefatše la pele, e ne e le Efese. 

`Bala Liketso 19:27. Ela hloko ka moo Demetriuse a ileng a khona ho tlisa taba ea borapeli tekong ea hae ea ho boloka chelete e ntse e kena. Hobaneng rōna re le Bakresete re lokela ho ba hlokolosi ho se sebelisi tumelo ea rōna, kapa bolumeli ’motoana malebana le tumelo ea rōna, ka tsela e tšoanang?`
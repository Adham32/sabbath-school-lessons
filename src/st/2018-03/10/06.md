---
title:  Tire le Sesarea
date:   06/09/2018
---

Ka mor’a Mileta, Luka o tlaleha leeto la Paulose ka botlalo. A ntse a le tseleng e lebang Jerusalema, moapostola a qeta beke Tire, lebopong la Fenesia, moo sekepe se lokelang ho laolloa teng (Liketso 21:1–6). Leha ho le joalo, ha a le moo, balumeli ba phehella hore a se nyolohele Jerusalema. Hore e be balumeli ba ne ba tataisoa ke Moea ho hlokomelisa Paulose hose ee Jerusalema ha se khahlanong le tataiso ea pejana ea moapostola. Se-Gerike etheto en tō pneumati ho Liketso 19:21 se ka boleloa e le “ho etsa qeto/ka morero oa Moea”), e seng hore Paulose o fihletse qeto eo ka bo eena. Taba ke hore Moea e ka ’na eaba o bontšitse Bakreste ba Tire kotsi e kapele e tlelang Paulose; ’me jaole, ka khathatso ea botho, ba khothaletsa hore a se ke a tsoela pele ka mohopolo oa hae. Paulose ka bo eena o n’a se na bonnete ba se tla mo etsahalla Jerusalema (Liketso 20:22, 23). Tataiso ea leholimo ha e fane ka se hlakileng kamehla, le ho motho ea joalo ka Paulose. 

`Bala Liketso 21:10–14. Ke ketsahalo efe e khethehileng e etsahetseng Sesarea malebana le leeto la Paulose ho ea Jerusalema?` 

Agabuse e n’e le moporofeta ea tsoang Jerusalema ea neng a senoletsoe taba ea tlala ho Liketso 11:27–30. Ka tsela e tšoanang le ea boporofeta ba Testamente ea Khale (ka mohlala, Esa. 20:1–6, Jer. 13:1–10), molaetsa oa hae e n’e le oa tšoantšetso; o n’o sebetsa e le mokhoa oa ketso ea se tla etsahala ho Paulose h’a fihla Jerusalema le ka moo lira tsa hae li neng li tla mo neela ho Balichaba (Baroma). Ba neng ba na le Paulose ba ile ba nka molaetsa oa Agabuse e le tlhokomeliso, e seng e le boporofeta, ’me ka hona ba leka ka mekha eohle ho kholisa moapostola hore a se a ea Jerusalema. Leha a ne a amehile ke boitŝoaro ba bona, Paulose o ne a ikemiselitse ho phetha thomo ea hae, le ho isa moo a ka lahleheloang ke bophelo. Ho eena, botšepehi ba evangeli le bonngoe ba kereke e ne e le lintho tsa bohlokoa ho feta tšireletseho ea bophelo ba hae kapa lithahasello tsa hae. “Moapostola o n’e so k’a atamela Jerusalema ka pelo e bohloko joalo. O ne a tseba hore o tlo fumana metsoalle e fokolang le lira tse ngata. O ne a atamela motse o ileng oa latola Mora oa Molimo oo ha joale ho leketlileng letsoso la khalefo ea leholimo.”—Ellen G. White, The Acts of the Apostles, pp. 397, 398. 

`A sa utloisisoa, a moneloa, a tšoaroa hampe, le ho koeneheloa, Paulose leha hole joalo a phehella ka tumelo. Ke joang re ka ithutang ho etsa se tšoanang maemong a nyahamisang?`
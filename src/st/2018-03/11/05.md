---
title:  Ka Pel’a Sanhedrine
date:   12/09/2018
---

Ha molaoli oa Roma a hlokomela hore Paulose ha a behe puso tsietsing; ke hore, ntho e tsekoang e amana le litsekisano tsa Bajude, a kopa Sanhedrine ho nka nyeoe eo (Liketso 22:30; 23:29). 

`Bala Liketso 23:1–5. Paulose o ile a qala boikarabelo ba hae ka pel’a Sanhedrine?` 

Selelekela sa Paulose se ile sa thulana le ho phubuloa molomo, mohlomong ka hobane, e le motšoarua, ho bua ka Molimo ho ne ho utloahala a nyefola. Karabelo ea hae ea kapele e re fa hanyane ka semelo sa hae. Ka ho bitsa mopritsa “lerako le pentuoeng” (Liketso 23:3), e ka ’na eaba o hopola Jesu ha a nyatsa boikaketsi ba Bafarisi ho Mattheu 23:27. Empa, kaha Paulose o ne a sa tsebe hore o bua le moprista e moholo, taba ea hore o ne a sa bone hantle mahlong ha ea lokela ho ho lahloa. 

`Liketso 23:6–10. Ke joang Paulose ka boqhetseke a ileng a ferekanya tsamaiso ea lekhotla?`

 Lekhotla le Sanhedrine le ne le bopiloe ka lihlopha tse peli basaduse le Bafarisi ba neng ba hanana linthong tse ngata, thuto e leng e ’ngoe ea tsona. Basaduse ka mohlala, bao mangolo a bona e neng e le libuka tse hlano feela tsa Moshe (Pentateoko), ba ne ba sa lumele tsohong ea bafu (Matt. 22:23–32). Polelo ea Paulose (Liketso 23:6), leha hole joalo, e ne e fetisa ka bohlale ho ferekanya lekhotla la Sanhedrine. Kaha ho khahlana le Jesu ea tsohileng bafung tseleng e eang Damaseka e ne e le motheo oa tšokolo ea hae le boseletsi ba hae ba boapostola, tumelo ea tsoho e ne e le ntho ea sebele eo a qosoang ka eona (Liketso 24:20, 21; 26:6–8). Ho ne ho se letho le leng le ka hlalosang ka moo a fetohileng kateng ho tloha chesehong ea hae ea pele ho ba seo a leng sona joale. Haeba Jesu ha a ka a tsoha bafung, bosebeletsi ba hae ke ba lefeela, ’me o ne a tseba le eena (1 Ba-Kor. 15:14–17). 
 
 Bosiung boo, ha Paulose a le qhobosheaneng, Morena a ipontša ho eena ka khothatso ena: “‘Tiisa matla, Paulose, hobane joalo ka hau pakile taba tsa ka Jerusalema, e ka khona u li pake joalo le Roma’” (Liketso 23:11). Ho latela maemo, tšepiso e joalo e ka ’na ea ba e bile le moelelo ho Paulose. Takatso ea hae ea nako e telele ea ho ruta Roma (Liketso 19:21, Ba- Roma 1:13–15, 15:22–29) e tla phetheha.
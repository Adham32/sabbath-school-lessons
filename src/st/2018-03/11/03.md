---
title:  Mofere-fere ka Tempeleng
date:   10/09/2018
---

Ha as’a amohetse khothaletso ea baetapele ba kereke, Paulose o ne a lokela ho nka matsatsi a supileng a itlhoekisa ho thusa ho phethisa kano ea banna (Num. 19:11–13). Ka nako e tšoanang, moetlo oa se-Juda o ne o supa hore mang kapa mang ea tsoang Balichabeng o tla ba litšila e be ha a lokele ho kena tempeleng. Ke ka hoo Paulose a neng a lokela ho itlhoekisa pele a ea ho moprista ho fana ka tlhokomeliso ea tšebetso ea hae ea tlhoekiso e amanang le banasari (Liketso 21:26). Bala Liketso 21:27–36. 

`Ho etsahetse’ng ka Paulose qetellong ea matsatsi a hae a supileng a tlhoekiso?` 

Mofere-fere oa tsoha, o susumelitsoe ke letšoele le khahlanong le Paulose, ba mo qosa ka ho hlasela matšoao a bolumeli ba Bajude, ka kotloloho oa ho silafatsa tempele. Kaha e mong oa ba tsamaeang le Paulose e ne e le molichaba ea bitsoang Trofime (Liketso 21:29), ba nahana hore moapostola o mo hlahisitse ka hara lebala le ka hare la tempele, moo e leng Bajude feela ba ka kenang. Ha e ne e ba qoso eo e na le ’moko, Paulose o ne a tla ba molato oa tlolo ea ’nete. Maboteng a lebota le arolang lebala le kantle le le kahare, ho ne ho na le matšoao a ngotsoeng ka se-Gerike le ka se-Latine ho hlokomelisa baeti ba Balichaba hore ba se ke ba kena ho ea pele, ntle le moo ba ne ba jara boikarabello ba lefu. 

“Ka molao oa se-Juda e ne e le tlolo ea molao eo kotlo ea eona e leng lefu hore e be leqai le kena mabaleng a ka hare a sebaka seo se halalelang. Paulose o ne a bonoe motseng a tsamaea le Trofine oa Efese, ’me ho ne ho lumeloa ha a mo tlisitse ka tempeleng. Sena o ne a sa se etsa; ’me eena ka ho ba Mojude , ketso ea hae ea ho kena tempeleng e ne e se tlolo ea molao. Leha qoso e ne e le ea bohata, e ile ea sebetsa ho tsosa tsekamelo e tumileng. Ha sello se nkeloa holimo ’me se ata mabalaleng a tempele, matšoele a neng a bokane moo a hlahafala.”—Ellen G. White, The Acts of the Apostles, p. 407. Ha litaba tsa mofere-fere li fihla qhobosheaneng ea Roma, molaoli oa Roma, Klaude Lisiase (Liketso 21:31, 32; 23:26), a tla le mabotho ’me a pholosa Paulose pele letšoele le ’molaea. E le takatso ea bahlaseli, Paulose o ile a tšoaroa le ho tlangoa ka mahlahlela ha molaoli a leka ho batlisisa se neng se etsahala. Hara ho hooa ha letšoele, a laela hore moapostola a isoe qhobosheaneng. 

`Mabare-bare, a bohata qalong, a ile a thusa ho qla mofere-fere. Hobaneng re lokela ho ba hlokolosi ka mabare-bare ao re a mamemalang kapa, hampe ka ho fetisa, ao rea jalang?`
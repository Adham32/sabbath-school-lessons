---
title:  Ka Pel’a Sechaba
date:   11/09/2018
---

Liketso 21:37–40 e bolela se ileng sa etsahala ka mora moo. Ha Paulose a isoa qhobosheaneng ea Roma ho botsoa lipotso, a kopa tumello ho molaoli ho bua le sechaba, se neng se ntse se hooa hore a bolaoe. Ha a bua le molaoli ka puo ea se-Gerike, eena a nahana hore Paulose ke mo-Egepeta eo lilemo tse tharo tse fetileng a ileng a tsosa mofere-fere Jerusalema khahlanong le tulo ea ma-Roma. Mofere-fere oo leha hole joalo, o ile oa thijoa ke mabotho a Roma; boholo ba balateli ba hae ba ile ba bolaoa kapa ba tšoaroa, ha mo- Egepeta eo a balehile. Ka mora hore a re o tsoa Tarese, e seng Egepeta, Paulose a lumelloa ho bua. Puong ea hae, ha a ka a fana ka hlaloso e tsoeleletseng ka liqoso tse hlahisoang khahlanong le eena (Liketso 21:28) empa a ba bolella pale ea tšokoloho ea hae, a tiisa ho tiea ha hae bo-Judeng, ho isa boemong ba ho hlorisa balumeli ho Jesu. Ha a tla thulana le tšenolo tse ’maloa ho tsoa ho Morena, o ne a se na boikhethelo ha e-se ho latela. Sena se hlalosa phetoho e phethahetseng bophelong ba hae le pitsong ea ho ruta Balichaba. Ho e-na le ho kena lipuisanong tsa thuto Molimo, Paulose a ba phetela maiphihlelo a hae le hore na ke hobaneng a etsa seo a se entseng. 

`Bala Liketso 22:22–29. Bongata bo ile ba arabela joang polelo ea Paulose ea hore ke moapostola oa Balichaba?` 

Qeto ea ho lumella Paulose ho bua ha ea ka ea fella hantle. Ka ho bua ka boinehelo ba hae balichabeng, Paulose o bonahetse a tiisa ’nete ka liqoso tse khahlanong le eena (Liketso 21:28), ’me letšoele la hlokoleha hape. Molaoli oa Roma e ka ’na eaba ha a utloisisa sohle seo Paulose a se boletseng; joale, a etsa qeto ea hore a botsoe ka ho shapuoa. Empa, ntle le hore ke Mojude ka mali (Ba-Fil. 3:5), Paulose hape e ne e le mo-Roma, ’me ha a bolela sena, molaoli a lokela ho khutla. E le moahi oa Roma, Paulose a ke ke a khakhatha joalo. 

`Bala puo ea Paulose (Liketso 22:1–21). Ke bopaki bofe boo u bo boneng ba hore ntle le ho ipuella Paulose hape o ne a ruta Bajude ba habo? Hobaneng a pheta pale ea tšokoloho ea hae? Ke’ng ka lipale tsa tšokoloho e ka bang le matla a makalo?`
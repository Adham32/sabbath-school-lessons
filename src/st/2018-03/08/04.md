---
title:  Ngangisano
date:   21/08/2018
---

`Bala Liketso 15:7–11. Petrose o ile a kenya letsoho joang ngangisanong ea Jerusalema?` 

Luka, ke ’nete, ha a tlalehe letho la liketsahalo tsa kopano. Ho ne ho thahasellisa ho tseba, ka mohlala, linthla tsa ngangisano tse tšehetsang Bojude (Liketso 15:5), le likarabo tsa Paulose le Barnabase (Liketso 15: 12). Taba ea hore ba re fe puo ea Petrose le Jakobo feela e bontša bohlokoa ba banna bana hara Baapostola. Puong ea hae, Petrose o ile a bua le Baapostola le baetapele, a ba hopotsa maiphihlelo a bona le Kornele lilemo pejana. Khang ea hae e ne e ntse tšoana le eo a ileng a e sebelisa kapel’a baena Jerusalema (Liketso 11:4– 17). Molimo ka bo eena o bontšitse kananelo ea hae ea tšokoloho ea Kornele (leha e ne e bile e le molichaba ea sa bollang) ka ho nea eena le ba ntlo ea hae neo e tšoanang ea Moea le eo a e fileng Baapostola ka Pentekonta. Ka mohau oa hae, Molimo o sebelisitse motho ea seng ka tlase ho Petrose ho kholisa balumeli ba Judea hore ha a na tlhalohanyo ea Mojude le molichaba ha ho tluoa pholohong. Leha ba ne ba se na melao le litaelo tsa lilekane tse ba hloekisang, Balichaba ba lumelang ba ke ke ba hlola ba nkoa e le ba sa hloekang, hobane Molimo ka bo eena o hloekisitse lipelo tsa bona. Polelo ea Petrose ea ho qetela e utloahala e tšoana le seo re ka se lebellang ho tsoa ho Paulose: “‘Athe re lumela hobane re tla bolokeha ka mohau joalo oa Morena Jesu Kreste, joalo ka bona’” (Liketso 15:11). 

`Bala Liketso 15:13–21. Ke tharollo efe bothateng ba Balichaba eo Jakobo a ileng a khothaletsa?` 

Puo ea Jakobo e supa hore o ne a le boemong ba matla (bapisa le Liketso 12:17; 21:18; Ba-Gal. 2:9, 12). Ho sa tsotellehe hore na o ne a utloisisa’ng ka ho tsosoa ha tabenakele ea Davida, eo boporofeteng ba Amose e supang ho tsosoeng ha borena ba Davida (Amose 9:11, 12), sepheo se seholo sa Jakobo e ne e le ho bontša hore Molimo o se a ntse a etselitse Balichaba sebaka sa ho kena, e le “batho ba Molimo,” ka hona ba ka kenyeletsoa ho Iseraele. Ka lebaka leo, qeto ea hae e ne e le hore ho se ke ha ba le lithibelo tse ling tse ka belesoang holima balumeli ba balchaba, ho feta tseo ka tloaelo li tla batloa ho Balichaba ba lakatsang ho lula naheng ea Iseraele.
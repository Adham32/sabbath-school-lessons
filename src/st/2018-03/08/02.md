---
title:  Ntlha Tabeng
date:   19/08/2018
---

Ho tloha qalong, kereke ea Antioke e ne e na le bobeli Bajude ba ba-Gerike le Balichaba ba sa bollang (Liketso 11:19–21, Ba-Gal. 2:11–13) ba neng ba phela ka ho bokana ka khotso ’moho. Kopano eo ea boena, leha hole joalo, e ile ea qhaloa ke ho fihla ha balumeli ba tsoang Jerusalema.

`Bala Liketso 15:1–5. Bothata boo kereke e neng e tobane le bona ke bofe?`

Ka tloaelo ba bitsoa ba etsang ka Bojude, batho bao ba tsoang Judea e ka e ntse e le bona bao ho buuoang ka bona temaneng ea 5 e le Bafarisi ba lumetseng. Boteng ba Bafarisi ka hara kereke bo se ke ba re makatsa, kaha Paulose ka bo eena e ne e le mofarisi pele ho tšokoloho ea hae (Ba-Fil. 3:5). Sehlopha sena se bonahala se ne se ile Antioke ka bo bona (Liketso 15:24), leha ketsahalo e ’ngoe e ileng ea etsahala Antioke ha morao e bontša hore boholo ba Bajude, ho kenyeletsa le Baapostola, be ne ba se khotso ke boteng ba Balichaba ba sa bollang ka hara kereke (Ba-Gal. 2:11–13). 

Epistoleng ea hae ho Ba-Galata, Paulose ha a bue hantle ka ba etsang ka Bojude, o ba bitsa baferekanyi (Ba-Gal. 1:7, 5:10) le “baena ba bohata” (Ba-Gal. 2:4) bao sepheo sa bona e leng ho nyelisa tokoloho ea semoea ea evangeli le ho tlisa balumeli ba Balichaba bokhobeng ba molao. Ntlha ea bona e ne e le bonolo: ntle le hore Balichaba ba bolotsoe le ho boloka melao eohle ea mekete ea Bajude, ba ke ke ba bolokeha. Pholoho—ba ne ba lumela joalo—e ne ka khona e fumane feela hara sechaba sa Molimo sa selekane, ho ea ka Testamente ea Khale, ho ne ho se ka moo o ka bang karolo ea sechaba se khethehileng sa Molimo ntle le hore o bolle (Gen. 17:9–14, Exod. 12:48). Ka bokhutšoanyane, Balichaba be na ba ka bolokeha feela ka hore pele ebe baporoselite ba Bajude. 

Paulose le Barnabase, bona ba ne ba sa lumellane le ntho e joalo, e leng se neng se le khanong le mokha oa evaneli. Katamelo e thata ea baeti ba tsoang Judea, leha hole joalo, ea etsa khang e chesang; lentsoe ho Liketso 15:2 (tsekisano) le na le moelelo oa “toantšano” kapa “khohlano.” Empa, taba eo e ne e le bohlokoa hoo ho ka sebetsoa boemong ba lehae feela. Kopano ea kereke e le tlokotsing. Baena ba Antioke ba etsa qeto ea ho romela moifo Jerusalema, ho kenyeletsa Paulose le Barnabase, ho fumana tharollo. 

`Iphehe boemong ba ba etsa ka Bojude. Ke likhang life tseo u ka li etsang ho tiisa taba ea hao?`
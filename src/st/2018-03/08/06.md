---
title:  Lengolo le tsoang Jerusalema
date:   23/08/2018
---

`Bala Liketso 15:22–29. Ke likhato life tse ling tse ileng tsa nkoa ke kereke ea Jerusalema malebana le qeto ea lekhotla leo?` 

Khato ea pele e ile ea ba ho ngola lengolo ho ea ho balumeli ba Balichaba e le ho ba bolella ka seo qeto e bileng sona. Lengolo, le ngotsoe ka lebitso la Baapostola le baholo ba Jerusalema, e ne e le tokomane ea molao e bontšang tlhahlamano ea kereke ea Jerusalema— ka lebaka la boetapele ba Baapostola—holima lihlopha tse ling tsa Bokreste. Le ngotsoe ka A.D. 49, e leng nako ea khakanyo ea lekhotla, lengolo lena ke e ’ngoe ea tokomane tsa pele tsa Bokreste eo re nang le eona. Kereke ea Jerusalema hape ea etsa qeto ea ho khetha barumuoa ba babeli, Judase Barsabase le Silase, ho felehetsa Paulose le Barnabase ho ea Antioke; mosebetsi oa bona e ne e le ho nka lengolo le ho tiisa litaba tsa lona. 

`Bala Liketso 15:30–33. Kereke ea Antioke e ile ea arabela lengolo joang?` 

Ha lengolo le ile la baloa, kereke ea tlala ka thabo e kholo ka lebaka la molaetsa o khothatsang: lebollo le ne le sa batloe ho balumeli ba Balichaba. Le bona ea ba ha hloke letho ho se hlokoang ke lengolo (taelo ea boapostola e ntlha li ’ne). Karohano ea pele e thata ka hara kereke ea pele e ile ea rarolloa joalo, bonyane ka melomo. Qetellong ea ho koaloa ha lekhotla, evangeli ea Paulose e ile ea ananeloa ka botlalo ke baetapele ba kereke Jerusalema, ba ileng ba mo nea letsoho la boena eena le Barnabasee le letšoao la kamohelo le tšepano (Ba-Gal. 2:9). Empa, Bakreste bao ba Bajude ba ileng ba tsoela pele ho phela ka molao oa se-Juda ba ne ntse ba fumana e bothata bo boholo ho ba lijong le Balichaba ba sa bollang, bao, ka litsela tsohle, ba salang ba ntse ba sa hloeka. Taba ena e bonahala ka mohlala, ka ketsahalo e amang Petrose ho Ba-Galata 2:11–14. “Le bona barutuoa,” ho bolela Ellen G. White, “ba ne ba se malala-a-laotsoe ho amohela ka bonolo qeto ea lekhotla.”—The Acts of the Apostles, p. 197. 

`Itšepahalle: ho thata ha kae ho uena ho ba le kopano ea boena le balumeli ba tsoang merabeng e meng, le meetlo, le hona maemong a itseng? Ke joang ho ka tlosoang lintho tsee ho uena tseo ho hlakileng hore ha li semelong sa evangeli?`
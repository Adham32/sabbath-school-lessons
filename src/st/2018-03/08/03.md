---
title:  Lebollo
date:   20/08/2018
---

E ’ngoe ea lintho tse kholo tsa tsekisano ena e ne e le lebollo. Ena e ne e se ntho ea boiqapelo ba botho (bapisa le Matt. 15:2, 9). Empa, e ne e laetsoe ke Molimo ka bo eena e le letšoao la selekane sa hae le litloholo tsa Abrahama e le sechaba sa hae (Gen. 17:9–14). 

`Bala Exoda 12:43–49. Ho kenyeletsa ba-Iseraele ba tsoaletseng teng, ke bo mang hape ba neng ba lokela ho bolla?` 

Litlhohonolofatso tsa selekane li ne li sa felle feela ho matsoalloa a Iseraele empa a ne a fetela le ho makhoba le molichaba ea lakatsang ho ba le maiphihlelo ao, ha feela a ka bolotsoa. Ka mora ho bolotsoa, molichaba eo o ne a tla ba le maemo a tšoanang pela Molimo le ba tsoetsoeng e le ma-Iseraele: “A tšoane le ea tsoaletsoeng hae” (Exod. 12:48). Lebollo, ka hona, le ne le le bohlokoa (ho e motona) ho ba setho se feletseng sa sechaba sa Molimo sa selekane. ’Me ka lebaka la hore Jesu e ne e le Mesia oa Iseraele, ho ne ho utloahala hore ba etsang tsa Bojude ba tiise hore ho se be molichaba ea ka unang molemo oa pholoho ntle le hore pele e be Mojude. 

`Bala Ba-Roma 3:30, 1 Ba-Korinthe 7:18, Ba-Galata 3:28, 5:6. Kutloisiso ea Paulose ka lebollo ke efe?` 

Ka hore ha ho molichaba ea tla bolokeha ntle le hore pele e be Mojude , banna bana ba ne ba kopanya lintlha tse peli tse ikemetseng: selekane le pholoho. Ho ba setho sa sechaba sa Molimo sa selekane ho ne ho sa fane ka tiisetso ea pholoho (Jer. 4:4, 9:25). Holima moo, Abrahama ka bo eena o ile a bolokeha (a beoa ea lokileng) ka tumelo, e etsahetseng pele, e seng ka hobane, o ne a bolotse (Ba-Roma 4:9–13). Pholoho e sa le e tla ka tumelo, ke ka hoo selekane ntho ea mohau eo ka eona Molimo a tla itsebahatsa eena le morero oa hae oa topollo ho lefatše lohle. Israele e ile ea khetha ka sona sepheo sena (Gen. 12:1–3). Bothata leha hole joalo, ke ho amahanya hakalo selekane le pholoho, balumeli bana ba ile ba fihlela moo ba shebang lebollo e le taba ea pholoho. Mohau oa Molimo o bolokang, leha hole joalo, ha o sebetse moo mesebetsi ea botho e fihlelang. Joale, ho akhela lebollo ho balumeli ba Balichaba e le mokhoa oa pholoho e ne e le ho senya ’nete ea evangeli (Ba-Gal. 1:7, 2:3–5), ho fetola mohua oa Molimo lefeela (Ba-Gal. 2:21), le ho etsa Jesu ea sa thuseng letho (Ba-Gal. 5:2). Ho feta moo, e ne ho latola semelo sa pholoho se akaretsang (Ba-Col. 3:11, Tite 2:11). Paulose o ne a ke ke a lumela mokhoa ona oa ho nahana. 

`Kotsi ea ho nahana hore pholoho e tla feela ka ho ba setho sa kereke e nepahetseng ke efe?`
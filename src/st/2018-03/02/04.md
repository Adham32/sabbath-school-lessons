---
title:  Thero ea Petrose
date:   10/07/2018
---

Qoso ea botahoa ea fa Petrose monyetla oa ho hlalosa se neng se etsahala. Puong ea hae, moapostola pele a supa mangolong (Liketso 2:16–21), a hlalosa tšollelo ea Moea e le phethahalo ea boporofeta.

`Bapisa Liketso 2:17 le Joele 2:28. Ke joang Petrose utloisisang nako ea ho phethahala ha boporofeta ba Joele?`

Boporofeta ba Joele bo ne bo bua ka bokamoso ba nako ea topollo (Joele 2:32), e neng e tla bonahatsoa ka matšoao a ’maloa lefatšeng la ba utloang le ho tšolloa ha Moea (Joele 2:28– 31). Ka ho toloka ketsahalo ea Pentekonta ka leseli leo la boporofeta, Petrose o ne a rerile ho tiisa ho amana ha ketsahalo eo le nalane. Empa ho na le phapano ea bohlokoa ka tsela eo a qotsang Joele. Ho e-na le selelekela sa Joele “Ka mor’a tseo” (Joele 2:28), se supang ka kakaretso ho bokamoso, Petrose o re “mehleng ea bofelo” (Liketso 2:17), ho bolelang hore ketsahalo ea ho qetela paleng e kholo ea topollo e qalile. Sena, ruri, ha se tlhaloso e phethahetseng ea liketsahalo tsa letsatsi la ho qetela empa bopaki ba ho potlaka ho hoholo ho khethollang kereke ea pele. Ba ne ba sa tsebe hore na bofelo bo tla neng empa ba ne ba kholisehile hore bo ke ke ba lieha.

`Bala Liketso 2:22–32. Ke ntlha efe ea bohlokoa e kholo ea evangeli puong ea Petrose?`

Ka mora ho senola bohlokoa ba ketsahalo ea Pentekonta boporofeteng, Petrose a fetela liketsahalong tsa nako eo tsa bophelo, lefu le tsoho ea Jesu. Ke tsoho, leha hole joalo, e ileng ea fumana tiiso e kholo, joalo kahae ne e emetse ntlha e fanang ka kemo nalaneng ea evangeli. Ho Petrose, tsoho e ne e le phetetso ea ho qetela ea Jesu (Liketso 2:22, 27), ’me o qotsa mangolo ho thusa ho tiisa ntlha ea hae ka se boleloang ke tsoho. Hobane Jesu e ne e le Mesia, o ne a ke ke a tšoaroa ke lefu. Joale ho Petrose le lingoli tsohle tsa Testamente e Ncha, tsoho ea Jesu e bile bopaki bo matla, e seng feela ba Jesu e le Mesia empa bakeng sa molaetsa ohle oa Bokreste oa pholoho.

`Ka lefu le re potileng, le re tšosang kamehla le baratuoa ba rōna, hobaneng tsoho ea Jeso e le ’nete e bohlokoa ha kaalo?`
---
title:  Litholoana tsa Pele
date:   12/07/2018
---

Bamameli ba Petrose ba hlajoa lipelong ke mantsoe a hae. Ba bang ba bona e ka ’na eaba ba ile hara bao ba neng ba ba kopile thakhiso ea Jesu libeke pejena (Luka 23:13–25). Empa joale, ba susumetsoa ke hore Jesu oa Nazaretha ruri e ne e le Mesia ea boletsoeng, ba ithoala meli hloohong: “Re tla etsa joang?” (Liketso 2:37).

`Bala Liketso 2:38. Ke lipehelo life tse peli bakeng sa tšoarelo?`

Pako e bolela phetoho ea hang-hang tseleng ea bophelong, ho furalla sebe (Liketso 3:19, 26:20), ho feta feela boikutlo ba tšoabo le ho ikoahlaea. ’Moho le tumelo, pako ea ’nete ke neo ea Molimo, empa joalo ka lineo tsohle, e ka latoloa (Liketso 5:31–33, 26:19–21, BaRoma 2:4). Ho tloha nakong ea Johanne mokolobetsi, pako e ne e amahanngoa le kolobetso (Mareka 1:4). Ke hore, kolobetso ea e-ba sesupo sa pako, tšebeletsong e tšoantšang tlhatsuo ea libe le nchafalo ea boitšoaro e hlahisoang ke Moea o Halalelang (Liketso 2:38, 22:16; bapisa le Tite 3:5–7).

`Bala Liketso 2:38, 39. Ke tšepiso efe e fanoang ho ba bakang ba bile ba kolobetsoa?`

Batho ka Pentekonta ba ne ba sa fuoe feela tšoarelo ea libe empa hape le botlalo ba Moea molemong oa kholo ea bona ea semoea, bosebeletsi ka kerekeng, hape ka ho khetholoha le thomo. Sena mohlomong e ne le tlhohonofatso e fetang tsohle, hobane lebaka le leholo leo kerekeng e leng teng ka lona ke ho arolelana litaba tse molemo tsa evangeli (1 Pet. 2:9). Joale, tabeng ena ho ea pele, ba tla ba le tiisetso ea topollo le matla Moea o Halalelang, o tlang ho ba nea bokhoni ba ho phetha thomo kerekeng e bitsitsoeng.

`Hobaneng temoho ea hore re na le “tšoarelo ea libe tsa lōna” e le bohlokoa bakeng sa bohle ba batlang ho phatlalatsa evangeli? Hantle, ke tšepo efe eo o ka e neang ba bang ho Jesu haeba uena u se na eona?`
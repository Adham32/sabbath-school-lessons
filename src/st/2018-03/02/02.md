---
title:  Ho tla ha Moea
date:   08/07/2018
---

Kutlong ea taelo ea Jesu, balumeli ba ile ba lula Jerusalema bakeng sa tšepiso ea Moea, ’me ba lula thapelong ka ho tiea, pako e tiileng, le thoriso. Ha letsatsi leo le fihla, “ba ne ba lutse bohle nģalong e le ’ngoe” (Liketso 2:1), mohlomong phaposing e kholoanyane e kaholimo ea Liketso 1. Hafinyane, leha hole joalo, ba tla fetela libakeng tsa sechaba (Liketso 2:6–13).

`Bala Liketso 2:1–3. Ke litho life tse kaholimo ho botho tse ileng tsa felehetsa tšollelo ea Moea?`

Ketsahalo e ne e balehisa meriri. Pele ho ile ha ba kle molumo o tsoang leholimong o kang oa sefefo se matla o ileng tlala sebaka seo, ea nto ba ho kang malakabe a mollo a ileng a luba holima bohle ba moo. Mangolong, moea le mollo hangata li amahanngoa le “ponomolimo” kapa ponahalo ea matla a Molimo (ka mohlala, Exoda 3:2, 19:18, Deut. 4:15). Holima moo, moea le mollo li ka sebelisoa ho emela Moea oa Molimo (Johanne 3:8, Matt. 3:11). Boemong ba Pentekonta, ho sa natsoe moelelo hantle oa ketsahalo, e ne e le matšoao a lelekellang motsotso o ikhethang nalaneng ea pholoho, tšepiso ea tšollo ea Moea.

Moea e sa le o ntse o le tšebetsong. Tšusumetso ea oona ho bana ba Molimo nakong ea Testamente ea Khale hangata e ne senoloa ka tsela e bonahalang, empa e se ka ho phethahala. “Nakong ea Bapatriareka tšusumetso ea Moea o Halalelang hangata e ne e senoloa ka mokha o hlakileng, empa e seng ka ho phethahala. Ha joale, ka kutlo lentsoeng la mopholosi, barutuoa ba ile ba fana ka merapelo ea bona bakeng sa mpho ena, ’me leholimong Kreste a tlatseletsa ka bokana-lipakeng ba hae. A kopa neo ea Moea, hore a tle a e tšollele bathong ba hae.”—Ellen G. White, The Acts of the Apostles, p. 37. Johanne mokolobetsi o ile a bolela kolobetso ena ea Moea ka ho tla Mesia (Luka 3:16; bapisa le Liketso 11:16), ’me Jesu ka sebele o supa ho eona ka makhetlo a ’maloa (Luka 24:49, Liketso 1:8). Tšollelo ena e tla ba ketso ea hae ea pele ea bobulelli ka pel’a Molimo (Johanne 14:16, 26; 15:26). Ka Pentekonta, tšepiso e ile ea phethahatsoa.

Leha kolobetso ea Moea ka Pentekonta e ne e le ketsahalo e ikhethileng e amanang le tlholo ea Jesu sefapanong le ho nkeloa leholimong, ho tlala ka Moea ke maiphihlelo a lokelang ho phetoa-phetoa khafetsa maphelong a balumeli (Liketso 4:8, 31; 11:24; 13:9, 52; Ba-Efese 5:18).

`Ke bopaki bofe boo u nang le bona ba tšebetso ea Moea bophelong ba hao?`








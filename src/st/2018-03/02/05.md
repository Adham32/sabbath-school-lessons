---
title:  Ho Phahamisoa ha Jesu
date:   11/07/2018
---

“Eitse hobane a phahamisetsoe letsohong le letona la Molimo, ’me a nke pallo ea Moea o Halalelang ho ntat’ae, o qhatsitse seo le se bonang, le se utloang joale” (Liketso 2:33).

Karolong ea boraro ea puo ea hae, Petrose o khutlela tabeng ea maleme, e neng e hapile thahasello ea batho pejana. Ho e-na le hore e be ba tahiloe, e leng se neng se tla be se makatsa ka hora ea borobong hoseng (Liketso 2:15), balumeli ba ne ba bua ka maleme hobane Moea o halalelang o ne o sa tsoa tšolleloa ho bona ho tsoa leholimong.

`Bala Liketso 2:33–36. Ke khokahano efe lipakeng tsa ho phahamisetsoa letsohong le letona la Molimo le ho tšolloa ha Moea?`

Letsoho le letona la Molimo ke boemo ba matla (Ps. 110:1–3). Khang ea Petrose, eo a ipapisitseng le mangolo, ke hore ke ka hoba Jesu a phahamiselitsoe boemong boo leholimong a ileng a tšollela Moea holima balateli ba hae. Ho phahamisoa hoo ha ha ka ha nea Jesu boemo boo a neng a se na bona pele (Johanne 1:1–3, 17:5). Empa, ho ne ho supa kananelo e phahameng ea Ntate e le Morena le mopholosi (Liketso 2:36).

Ketsahalo ena hantle e re tlisa ho e ’ngoe ea lihloho tsa bohlokoa mangolong: toantšano e kholo lipakeng tsa botle le bobe. Taba ke hore Moea o ne o ke ke oa tla ha e ne e ba Jesu ha a ka a phahamisoa (Johanne 7:39), ’me Jesu o ne a ke ke a phamisoa ha e ne e ba ha a ka a hlola sefapanong (Johanne 17:4, 5). Ka mantsoe a mang, ho phahamisoa ha Jesu e ne le pehelo ea hotla ha Moea hobane ho ne ho bontša kananelo ea Ntate ea seo Jesu a se fihletseng sefapanong, ho kenyeletsa le tlholo ea ho ikhapela Borena ba lefatše lena (Johanne 12:31). 

Ho kena ha sebe lefatšeng ho entse seriti se itseng ho Molimo. Lefu la Jesu le ne le hlokeha, e seng feela ho lopolla batho empa hape ho lefeletsa Molimo le ho pepesa Satane e le moqhekanyetsi. Bosebeletsing ba Jesu, mongoaha oa topollo o ne o so ntso le tšebetsong (Luka 4:18–21). Ha a ne a leleka matemona kapa ho tšoarela libe, o ne a lokolla batšoaruoa ba Satane. Empa, e ne e le sefapano se neng se tla mo fa matla a phethahetseng ho etsa joalo. Joale, ha sehlabelo sa Kreste se netefalitsoe leholimong, Satane o ne a otliloe ka setebele sa ho qetela, ’me Moea o ne o tšolleloa ho lokisetsa batho ho tla ha Kreste.
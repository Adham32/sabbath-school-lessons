---
title:  דבר אלוהים החי ורוח הקודש
date:  21/06/2020
---

מאוד חשוב שנשתמש בשיטות הטובות ביותר לחקר הכתובים, כדי לשנפרש אותם נכון. ואולם, לא פחות חשוב - ואף חשוב בהרבה - ליישם את מה שלמדנו. המטרה הסופית של חקר המקרא אינה רכישת מידע לשם עצמו, מדהים ככל שיהיה. אנחנו גם לא מבקשים לשלוט על דבר אלוהים, אלא שהוא ישלוט עלינו, ושישנה את חיינו ואת השקפת עולמנו. זה מה שבאמת חשוב. נכונותנו לחיות על פי דבר אלוהים צריכה לבוא לידי ביטוי בכניעתנו לאמת המקראית. החלטה גורלית זו כרוכה לא פעם בסכסוכים ובייסורים פנימיים, מאחר ואנו מנהלים מאבק מכריע על השאלה למי תהיה עליונות במחשבותנו ובחיינו. בסופו של דבר, יש לנו רק שני צדדים שביניהם ניתן לבחור.

`קראו פיליפים ב' 12-16. מה מלמדים אותנו פסוקים אלו על האופן שבו עלינו לחיות?`

אמנם אלוהים פועל בליבנו, אך הוא עושה זאת באמצעות רוח הקודש, שהוא היחידי שנותן לנו את החוכמה להבין את הכתובים. יתרה מזו, כבני אדם חוטאים יש לנו נטייה טבעית להתנגד לאמת של אלוהים, ובלעדי התערבותו של רוח הקודש בליבנו, לא היינו מצייתים לדבר אלוהים (רומים א' 25, אפסים ד' 17,18). במילים אחרות, בלעדי רוח הקודש לא היינו נמשכים לדבר אלוהים כלל וכלל. לא היינו בוטחים באלוהים, לא היינו מקווים אליו ובטח לא היינו אוהבים אותו. באמצעות רוח הקודש, אלוהים בהחלט "פּוֹעֵל בָּכֶם גַּם שֶׁתִּרְצוּ וְגַם שֶׁתִּפְעֲלוּ כַּטּוֹב בְּעֵינָיו" (פיליפים ב' 13).

רוח הקודש הינו המדריך שלנו, החפץ לעזור לנו להבין לעומק את הכתובים ולהעריך אותם נכונה. הוא מביא את דבר אלוהים לתשומת ליבנו ומעניק לנו תובנות מרעננות על אמיתותו, כדי שחיינו יאופיינו בנאמנות לאלוהים ובציות לרצונו עבורנו.

"איש אינו יכול להבהיר את משמעות הכתובים ללא עזרתו של רוח הקודש. אך כאשר אנו ניגשים לדבר אלוהים בלב צנוע ועניו, מלאכי השמיים מצטרפים אלינו וחורטים על לוחות ליבנו את אמיתותיו של אלוהים" - Ellen G. White, Selected Messages, book 1, p. 411. ובכן, את הדברים הרוחניים עלינו לפרש באופן רוחני (1 קורינתים ב' 13,14), ורק כך נוכל לחיות על פי דבר אלוהים בשמחה אמיתית "בַּבֹּקֶר בַּבֹּקֶר" (ישעיהו נ' 4,5).

`בפיליפים ב' 16 כתוב שעלינו להחזיק "אֶת דְּבַר הַחַיִּים". מה זה אומר לדעתך? וכיצד עושים זאת? ראו גם דברים ד' 4, שמלמד אותנו דבר דומה. מה תפקידנו בתהליך זה?`
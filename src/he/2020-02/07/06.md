---
title:  ספרי המקרא והמסר שלהם
date:  14/05/2020
---

היחידות הטקסטואליות הרחבות ביותר של הכתובים הם ספרי המקרא. ספרים אלו נכתבו בסגנונות שונים ולמטרות שונות. אחדים מהם כללו מסרים נבואיים, בעוד שאחרים היו אוספים של טקסטים פיוטיים, כמו ספר תהילים. אנו מוצאים בכתובים גם ספרים היסטוריים כגון מלכים א' ו-ב', אבל גם איגרות המיועדות לקהילות שונות, שנכתבו על ידי שאול השליח ושליחים אחרים.

כשאנו מנסים להבין את המסר של ספר מקראי מסוים, חשוב להתחיל מזיהוי המחבר, הזמן ומקום הכתיבה. בלא מעט מקרים, ספרי המקרא מיוחסים למחבר מסוים. לדוגמה, חמשת חומשי התורה מיוחסים על פי התנ"ך למשה (ראו יהושע ח' 31,32; מלכים א' ב' 3; מלכים ב' י"ד 4, כ"א 8; עזרא ו' 18; נחמיה י"ג 1; דניאל ט' 11-13; מלאכי ד' 4), זיהוי המאומת גם על ידי ישוע (מרקוס י"ב 26; יוחנן ה' 46,47; יוחנן ז' 19) והשליחים (מעשי השליחים ג' 22; רומים י' 5). עם זאת, במקרים אחרים מחבר הספר אינו ידוע, כמו למשל במקרה של הספרים אסתר, רות, שמואל א' ו-ב' או דברי הימים א' ו-ב'.

`קראו בראשית ט"ו 1-5 ובראשית כ"ב 17,18. מדוע חשוב לנו שמשה כתב את ספר בראשית?`

הספרים משמות עד דברים נכתבו על ידי משה לאחר האירוע של יציאת מצריים. אך מאחר וספר בראשית מתעד את ההתערבות האלוהית בהיסטוריה האנושית מעשה הבריאה ועד תקופת אבות האומה, הגיוני לחשוב שהאירועים בספר זה קרו לפני כתיבת ספר שמות. "בשנים הארוכות שחלפו, בהן נדד משה עם עדרי צאנו במקומות מבודדים ברחבי המדבר, הוא הגה בשעבוד של בני עמו, בדרכים בהן נהג הקדוש ברוך הוא עם אבותיו ובהבטחות שנחל העם הנבחר. תפילותיו למען בני ישראל נישאו השמיימה יומם וליל, ומלאכי ה' הקרינו עליו מאורם. כאן כתב משה את ספר בראשית בהשראת רוח הקודש" (אלן ווייט, אבות האומה ונביאי ישראל, 187).

בספר בראשית מסופר לנו לא רק על מקורותינו, אלא גם על תחילת תוכנית הישועה של אלוהים עבור האדם החוטא. תוכנית זו המשיכה לקרום עור וגידים באמצעות הברית שאלוהים כרת עם אברהם, ברית שכללה את הבטחת הקמתו של עם סגולה שכתוב עליו שזרעו יהיה "כְּכוֹכְבֵי הַשָּׁמַיִם וְכַחוֹל אֲשֶׁר עַל-שְׂפַת הַיָּם" (בראשית כ"ב 17).

`על אלו אמיתות נוספות למדנו מספר בראשית, שלא היינו יודעים עליהן בהיעדר ספר זה? מה מלמדת אותנו עובדה זו על חשיבותו של דבר אלוהים לחיי האמונה שלנו?`
---
title: 'Pojďte Ke Mně'
date: 24/07/2021
---

### Texty na tento týden
Mt 11,28–30

> <p>Základní verš</p>
> „Pojďte ke mně, všichni, kdo se namáháte a jste obtíženi břemeny, a já vám dám odpočinout.“ (Mt 11,28)

„...já vám dám odpočinout.“ Jaké nádherné zaslíbení nám dal Ježíš. Vždyť kdo z nás se občas (nebo i často) necítí přetížený a vyčerpaný. Příčinou nemusí být jen samotná práce (i když to tak obvykle je), ale i různá břemena, která v životě neseme. Ježíš říká, že ví, čím procházíme, a že nám s tím umí a chce pomoci – pokud mu to dovolíme.

Po výzvě, abychom si vzali jeho jho, říká: „Vždyť mé jho netlačí a břemeno netíží“ (Mt 11,30). Jinými slovy: Vzdejte se břemen, která vláčíte (dejte je mně), a vezměte si místo nich mé jho, protože to moje se nese snadněji.

Jak můžeme prožívat odpočinek, o kterém mluví Ježíš? Vždyť přece žijeme ve světě, kde Bůh po pádu prvních lidí do hříchu říká Adamovi: „V potu své tváře budeš jíst chléb...“ (Gn 3,19). Každý z nás velmi dobře ví, co to znamená, namáhat se a nést břemeno, které může být nesmírně těžké, zvlášť pokud se ho snažíme nést sami.

**Osnova lekce**

V této lekci budeme přemýšlet o Ježíšově jedinečné nabídce pro každého z nás, kterou vyjádřil slovy: „Pojďte ke mně, všichni, kdo se namáháte a jste obtíženi břemeny, a já vám dám odpočinout. Vezměte na sebe mé jho a učte se ode mne, neboť jsem tichý a pokorného srdce: a naleznete odpočinutí svým duším. Vždyť mé jho netlačí a břemeno netíží“ (Mt 11,28–30).

•	Mt 11,28: „Já vám dám odpočinout“ (neděle)

•	Mt 11,29a: „Vezměte na sebe mé jho“ (pondělí)

•	Mt 11,29b: „Jsem tichý a pokorného srdce“ (úterý)

•	Mt 11,30a: „Mé jho netlačí“ (středa)

•	Mt 11,30b: „Mé břemeno netíží“ (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Další čtení: Vybrané citace od Ellen Whiteové

Kristus si přeje, aby vyvržení, unavení a utlačovaní lidé přišli k němu. Chce je osvítit, dát jim radost a pokoj, který nikde jinde nenajdou. Největší hříšníci jsou předmětem jeho nejhlubší lásky a soucitu. Posílá svého Ducha, aby na ně zapůsobil, snaží se je k sobě přitáhnout. {PM 114.3}

"„Pojďte ke mně všichni, kdo se namáháte a jste obtíženi břemeny, a já vám dám odpočinout.“ Matouš 11,28. {TV 208.1}

Těmito slovy těšil Ježíš zástupy, které ho následovaly. Říkal, že jedině jeho prostřednictvím mohou lidé poznat Boha. Hovořil o tom, že učedníkům bylo dovoleno poznat nebeské věci. Nechtěl však, aby se někdo cítil odstrčený. Svou péči a lásku nabízel všem. Každý, kdo pracuje a je obtížen břemeny, k němu může přijít. {TV 208.2}"

Pokud nalézáme pokoj v Kristu, začalo pro nás nebe již zde na zemi. Přijímáme-li jeho pozvání, abychom přišli a učili se od něho, začíná pro nás věčný život. Nebe znamená neustálé spojení s Bohem prostřednictvím Krista. Čím déle budeme v nebi, tím větší sláva se nám bude odhalovat. Čím lépe budeme znát Boha, tím budeme šťastnější. Chodíme-li s Ježíšem, můžeme být naplněni jeho láskou a radovat se z jeho přítomnosti. Již zde na zemi od něho můžeme dostat vše, co jsme jako lidé schopni unést. Co to však znamená ve srovnání s věčnou budoucností? Tam „jsou před trůnem Božím a slouží mu v jeho chrámě dnem i nocí; a ten, který sedí na trůnu, bude jim záštitou. Již nebudou hladovět ani žíznit, ani slunce nebo jiný žár jim neublíží, neboť Beránek, který je před trůnem, je bude pást a povede je k pramenům vod života. A Bůh jim setře každou slzu z očí.“ Zjevení 7,15-17. {TV 210.5}
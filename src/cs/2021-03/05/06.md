---
title: '„Mé Břemeno Netíží“'
date: 29/07/2021
---

> <p></p>
> 29Vezměte na sebe mé jho a učte se ode mne, neboť jsem tichý a pokorného srdce: a naleznete odpočinutí svým duším. 30Vždyť mé jho netlačí a břemeno netíží. (Mt 11,29.30)

> <p></p>
> 1Bratří, upadne-li někdo z vás do nějakého provinění, vy, kteří jste vedeni Božím Duchem, přivádějte ho na pravou cestu v duchu mírnosti a každý si dej pozor sám na sebe, abys také nepodlehl pokušení. 2Berte na sebe břemena jedni druhých, tak naplníte zákon Kristův. (Ga 6,1.2)

**Osobní studium**

Ježíšovo závěrečné vyjádření v Mt 11,30 používá obraz nesení břemene: „Vždyť mé jho netlačí a břemeno netíží“ – „je lehké“ (ČSP; B21; BK).

`Po vyjití z Egypta a po přechodu Rudým mořem se Mojžíš setkal se svým tchánem Jitrem. Uvažuj o textu Ex 18,13–22. Jak se v tomto příběhu prakticky projevilo nesení břemene druhého člověka?`

Za Mojžíšem přicházeli „od rána až do večera“ lidé, aby řešil jejich problémy a neshody. Když to viděl Mojžíšův tchán, naléhavě vyzval svého zetě, aby ustanovil systém, který by mu umožnil soustředit se na ty nejdůležitější problémy a zároveň by řešení méně závažných otázek s důvěrou svěřil jiným. Písmo nám ukazuje, že Mojžíš poslechl Jitrovu radu a tyto užitečné změny uskutečnil.

Když Ježíš řekl, že jeho břemeno je lehké, chtěl svým posluchačům připomenout, že se na něj mohou spolehnout. On je ten, kdo v konečném důsledku nese každé naše břemeno. Podobně jako Mojžíš, i my se potřebujeme naučit podělit se o naše břemena. V 1K 12,12–26 apoštol Pavel prostřednictvím obrazu Kristova těla nabízí příhodnou ilus­traci toho, co znamená společné nesení břemen. Abychom mohli nést nějaké břemeno, potřebujeme, aby naše tělo fungovalo. Potřebujeme nohy, ruce, ramena, svaly a šlachy.

`Uvažuj o textu Ga 6,2. Jak nám vzájemné nesení břemen pomáhá naplnit Kristův zákon?`

Bezprostřední kontext tohoto verše nám může pomoci pochopit jeho smysl. V Ga 6,1 Pavel říká, že pokud by náš spoluvěřící upadl do pokušení, máme mu pomoci v duchu mírnosti (vzpomeňme si, že v Mt 11,29 Ježíš o sobě říká, že je tichý a pokorného srdce). Nesení břemene znamená nápravu a obnovu někoho, kdo sešel z cesty, aby mohl opět prožívat Boží milost. Zároveň jde o vzájemnou pomoc, když někdo prožívá těžkosti a trápení. Řecký výraz pro „břemeno“ může odkazovat na velký kámen nebo na těžké závaží. Připomíná nám to, že každý z nás vláčí určité břemeno a že všichni potřebujeme pomoc přátel, známých, rodiny. Vzájemné nesení břemen je Bohem daný vzor, jak se máme k sobě v církvi chovat. Vyžaduje pokoru a mírnost a jeho výsledkem je milosrdenství.

**Aplikace**

`Vzpomeň si na situaci, v níž ti někdo pomohl nést břemeno, se kterým ses trápil. V čem to pro tebe bylo důležité? Komu a jak pomáháš nést jeho břemeno právě teď?`

---

#### Další čtení: Vybrané citace od Ellen Whiteové

Mnozí lidé si přidělávají mnoho starostí, protože se chtějí vyrovnat světu. Rozhodli se mu sloužit, nechali se vtáhnout do jeho zmatku a přizpůsobili se jeho zvyklostem. Jejich povaha tím upadá a život se pro ně stal únavným břemenem. Pro uspokojení vlastní ctižádosti a světských přání znásilňují své svědomí a ještě se zatěžují břemenem výčitek. Neustálé starosti vyčerpávají jejich životní síly. Bůh si přeje, aby toto zotročující břemeno odložili. Vybízí je, aby na sebe vzali jeho jho. Říká: „Vždyť mé jho netlačí a břemeno netíží.“. Matouš 11,30. Nabádá je, aby nejprve hledali Boží království a jeho spravedlnost, a slibuje, že všechno ostatní, co v tomto životě potřebují, jim bude přidáno. Ale strach je slepý a nevidí do budoucna. Ježíš však zná konec již od počátku. Z každé těžkosti má připravené východisko. Nebeský Otec zná tisíce způsobů, jak se o nás postarat, a my o nich vůbec nic nevíme. Lidé, kteří na první místo ve svém životě stavějí službu Bohu a jeho oslavení, zjistí, že problémy se rozplývají a cesta se před nimi narovnává. {TV 209.3}
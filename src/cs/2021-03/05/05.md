---
title: '„Mé Jho Je Příjemné“'
date: 28/07/2021
---

> <p></p>
> 29Vezměte na sebe mé jho a učte se ode mne, neboť jsem tichý a pokorného srdce: a naleznete odpočinutí svým duším. 30Vždyť mé jho netlačí a břemeno netíží. (Mt 11,29.30)

**Osobní studium**

Řekli jsme si už, že u Matouše je v 11. kapitole výraz „jho“ ozvěnou toho, jak se s tímto pojmem pracovalo v judaismu, a že v Novém zákoně se jho zmiňuje v souvislosti s nesprávným chápáním smyslu zákona.

`Ve verši Mt 11,30 se v řečtině nachází slovo, které lze překládat i jako „příjemné“ (B21; ČSP) nebo „rozkošné“ (BK). Mnozí lidé považují Boží zákon za složitý k pochopení, náročný na dodržování a pro dnešní dobu nepodstatný. Jak jim můžeme pomoci vnímat krásu zákona a ukázat jim lásku Zákonodárce?`

Rodiče si obvykle velmi dobře pamatují na první krok svého dítěte. Nejistý první krok je následován váhavým druhým krokem, pak možná třetím – a je velmi pravděpodobné, že pak dítě klopýtne a spadne. Možná se uhodí a rozpláče. Ale když už jednou pocítí svobodu pohybu, vstane a zkouší to znovu a znovu. Jde, padá, vstává, jde, padá, vstává. Opakuje se to mnohokrát, dokud dítě nezačne chodit jistěji. Ale uprostřed klopýtání a pádů můžeme pozorovat šťastnou dětskou tvář, na níž se zračí hrdé: Mami, tati, já jdu!

Chození s Ježíšem nemusí být vždy jednoduché, ale vždy je správné a dobré. Můžeme klopýtnout, nebo dokonce spadnout, ale vždy se můžeme postavit a pokračovat dál s ním po boku.

`V listu Galatským apoštol Pavel napsal: „Tu svobodu nám vydobyl Kristus. Stůjte proto pevně a nedejte si na sebe znovu vložit otrocké jho“ (Ga 5,1). Co tato slova znamenají? Jak nás Kristus osvobodil? Jaký je rozdíl mezi jhem, které s ním máme nést, a „otrockým jhem“, před kterým nás Pavel varuje?`

Je zřejmé, že ať už Pavel myslel pod „otrockým jhem“ cokoliv, neměl na mysli poslušnost Božího zákona – Desatera. Naopak, právě díky následování Krista a jeho příkladu a prostřednictvím života víry chápeme, že naše spasení je jisté. Naše záchrana není založena na dokonalé poslušnosti zákona, ale na Kristově spravedlnosti, která nás přikrývá. To je cesta, díky níž získáváme skutečné odpočinutí a svobodu.

**Aplikace**

`Co pro tebe znamená ve tvém každodenním životě poslušnost Božího zákona? Přináší ti pokoj a volnost? Nebo je pro tebe spíše omezením a komplikací?`

---

#### Další čtení: Vybrané citace od Ellen Whiteové

"„Vezměte na sebe mé jho,“ říká. Jho je pracovní výstrojí tažného dobytka. Umožňuje mu sloužit a jedině s jeho pomocí může dobytek podávat dobrý výkon. Na tomto příkladu Ježíš ukazuje, že jsme povoláni ke službě do konce života. Máme na sebe vzít jeho jho, a stát se tak jeho spolupracovníky. {TV 209.1}

Jhem, které zavazuje k službě, je Boží zákon. Zákon lásky zjevený v ráji, vyhlášený na Sínaji a novou smlouvou vepsaný do srdce spojuje člověka s Boží vůlí. Kdybychom byli ponecháni sami sobě, svým vlastním sklonům a své vůli, přešli bychom na satanovu stranu a začali bychom se mu podobat. Proto nás Bůh omezuje svou svrchovanou, ušlechtilou a povznášející vůlí. Chce, abychom mu trpělivě a moudře sloužili. Kristus jako člověk také nesl jho služby. Řekl: „Plnit, Bože můj, tvou vůli je mým přáním, tvůj zákon mám ve svém nitru.“ Žalm 40,9. „Neboť jsem sestoupil z nebe, ne abych činil vůli svou, ale abych činil vůli toho, který mě poslal.“(Jan 6,38) Láska k Bohu, horlivost pro jeho slávu a láska k lidem přivedla Ježíše na zem, aby zde trpěl a nakonec zemřel. Láska byla rozhodující silou v celém jeho životě. Vyzývá nás, abychom se jí řídili i my. {TV 209.2}"

"Je třeba, aby lidé poznali, že z požehnání, které plyne z poslušnosti, se mohou plně těšit jen tehdy, přijmou-li Kristovu milost. Kristova milost totiž dává člověku sílu k tomu, aby poslouchal Boží zákony. Právě tato milost mu umožňuje, aby zpřetrhal pouta zlozvyku. Je to jediná síla, která člověka může přivést na správnou cestu a udržet ho na ní. {ZNP 51.2}

Je-li evangelium přijato ve své ryzosti a síle, je lékem na nemoci, které vznikly z hříchu. Slunce spravedlnosti vychází „se zdravím na paprscích“. Malachiáš 3,20. Nic z toho, co poskytuje tento svět, nemůže vyléčit zlomené srdce, ani nabídnout pokoj mysli, ani zaplašit starost, ani zapudit nemoc. Veškerý talent, veškerý génius, veškerý věhlas, všechno to nedokáže potěšit ustarané srdce, ani obnovit zmařený život. Jedinou nadějí člověka je život podle Boží vůle. {ZNP 51.3}

Kristova láska, která proniká do celé bytosti, je oživující silou. Každé živé části — mozku, srdci, nervům — přináší svým dotekem zdraví. Povzbuzuje nejlepší síly člověka k činnosti. Osvobozuje člověka od viny, zbavuje ho starosti a žalu, strachu a úzkosti, která deptá životní síly. S ní přichází klid a jistota. Vštěpuje do duše radost, kterou nedokáže pokazit nic na zemi, radost v Duchu svatém, radost, která dává zdraví a život. {ZNP 51.4}"
---
title: '„Vezměte Na Sebe Mé Jho“'
date: 26/07/2021
---

> <p></p>
> 29Vezměte na sebe mé jho a učte se ode mne, neboť jsem tichý a pokorného srdce: a naleznete odpočinutí svým duším. 30Vždyť mé jho netlačí a břemeno netíží. (Mt 11,29.30)

**Osobní studium**

Po první výzvě „pojďte“ v Mt 11,28 následují dvě další v Mt 11,29. Obě – „vezměte“ a „učte se“ – upozorňují posluchače (a čtenáře) na Ježíše. Máme si vzít jeho jho a učit se od něho.

Velmi důvěrný vztah mezi Otcem a Synem (naznačený již ve verších Mt 11,25–27) je výbornou ilustrací, která může pomoci vysvětlit metaforu jha v těchto verších. Otec a Syn spolupracují na záchraně lidstva. Zatímco jho je symbolem podřízení (viz Jr 27), je také metaforou, která vyjadřuje společný cíl. My se podřizujeme Ježíšovu jhu a přijímáme jeho roli být požehnáním pro naše okolí. Není to tak, že bychom sami nesli jeho jho. My se jen připojujeme („připřaháme“) k němu, protože jeho jho „netlačí“ a jeho břemeno „netíží“ (Mt 11,30).

Ve druhé výzvě: „učte se ode mne“ se opakuje podobný koncept. V řečtině existuje podobné propojení mezi slovesem „učit se“ a „učedník“ jako v češtině. Jestliže se učíme od Ježíše, jsme jeho opravdovými učedníky. Charakteristickými vlastnostmi učednictví pak jsou poslušnost a odevzdanost.

`Jaký je rozdíl mezi tím, když je člověk „obtížen“ (Mt 11,28), a skutečností, že na sebe vezme Ježíšovo jho (Mt 11,29)?`

V judaismu bylo jho (břemeno) běžně používáno jako symbol zákona. Ve Skutcích 15,10 se o jhu mluví v souvislosti se zákonem obřízky. Galatským 5,1 dává do protikladu svobodu, kterou nabízí Ježíš, se jhem otroctví, které odkazuje na zákon jako prostředek spasení. Být spojen jhem s Ježíšem zdůrazňuje poslušnost a oddanost kráčet v jeho šlépějích a mít podíl na jeho misi. Ačkoli v žádném případě nemůžeme nic přidat ke spasení, které pro nás Ježíš vydobyl na kříži, můžeme se stát jeho vyslanci a nést dobrou zprávu lidem kolem nás. Ježíšův výklad zákona, představený v Kázání na hoře (Mt 5–7), je ještě radikálnější, než si mysleli farizeové. Vyžaduje úplnou změnu našeho srdce a přeměnu našich pohnutek – „a jeho jho netlačí a břemeno netíží“ (Mt 11,30).

**Aplikace**

`Jaké nádherné zaslíbení! Odpočinutí pro naše duše. Jak prožíváš toto odpočinutí? Jak se to projevuje? K čemu bys to přirovnal? Jak můžeme poznat toto odpočinutí?`

---

#### Další čtení: Vybrané citace od Ellen Whiteové

Ježíš praví: „Přebývejte ve mně.“ Tato slova vyvolávají představu odpočívání, stability, důvěry. Zve nás: „Pojďte ke mně,...a já vám dám odpočinek“ Matouš 11,28.29. Slova žalmistova vyjadřují tutéž myšlenku: „Odpočívej v Hospodinem a čekej na něj.“ A Izaiáš nám dává ujištění: „V utišení se a v doufání bude vaše spása“ Žalm 37,7; Izajáš 30,15. Toto odpočívání však nespočívá v nečinnosti, neboť ve Spasitelově pozvání je zaslíbení o odpočívání spojeno s výzvou k práci: „Vezměte na sebe mé jho... a naleznete odpočinek“ Matouš 11,29. Srdce, které plně odpočívá v Kristu, pracuje pro Krista nejopravdověji a nejhorlivěji. {CK 49.1}
---
title: 'Vztahy Podle Boží Vůle'
date: 04/08/2021
---

> <p></p>
> 7Po těchto událostech se stalo, že se žena jeho pána do Josefa zahleděla a naléhala: „Spi se mnou!“ 8Ale on odmítl a ženě svého pána řekl: „Pokud mě tu můj pán má, nestará se o nic, co je v domě; svěřil mi všechno, co má. 9V tomto domě není nikdo větší než já. Nevyňal z mé správy nic, jen tebe, protože jsi jeho manželka. Jak bych se tedy mohl dopustit takové špatnosti a prohřešit se proti Bohu!“ 10A třebaže se Josefovi nabízela den co den, nevyhověl jí, aby k ní ulehl a byl s ní. (Gn 39,7–10)

**Osobní studium**

Zpočátku se zdálo, že se Josefovi bude v Egyp­tě dařit. Josef se odevzdal Bohu a Bůh ho za to požehnal takovým postavením v Potífarově domě, o jakém se mladému otrokovi ani nesnilo.

`Uvažuj o textu Gn 39,1–6. V čem můžeme v Josefově životě pozorovat Boží požehnání? Jak vypadaly Josefovy vztahy?`

Přestože Josef zpočátku v domě Potífara prosperoval a jeho vztahy vypadaly klidně, brzy se objevily problémy.

`Uvažuj o úvodním textu (Gn 39,7–10). Jak se Josef vyrovnal s obtížemi, kterým musel čelit? Jak reagoval?`

Pro Josefa se stal kritickým vztah s Potífarovou ženou. Správnější by asi bylo říci, že problém měla Potífarova manželka. Lidi kolem sebe vnímala jako „předměty“, kterými je možné manipulovat a které lze využívat a zneužívat. Také Josefa chtěla „použít“. O Josefovi je napsáno, že „byl krásné postavy, krásného vzhledu“ (Gn 39,6). Bible jen málokdy popisuje fyzický vzhled člověka. Bůh řekl Samuelovi: „Nejde o to, jak se dívá člověk. Člověk se dívá očima, Hospodin však hledí srdcem“ (1S 16,7). Zdá se, jako by byl Josefovi jeho vzhled spíše překážkou než pomocí ve snaze zachovat si čistotu a věrnost Božím principům.

Navzdory naléhání rozpustilé ženy se Josef rozhodl udělat něco, co zdánlivě zkomplikovalo jeho život. Rozhodl se aplikovat Boží principy na všechny své vztahy – včetně vztahu k manželce svého pána. Biblické principy platné pro vztahy nejsou staromódní. Může to potvrdit kdokoliv, kdo trpí důsledky hříchu (a tedy každý).

Biblický příběh naznačuje, že nešlo o ojedinělé pokušení. Potífarova žena přesvědčovala Josefa den co den (Gn 39,10). Josef se jí snažil vysvětlit a obhájit své počínání a rozhodnutí (Gn 39,8.9), ale příliš se mu to nedařilo.

Josef pochopil, že nemůže zamezit nesprávným rozhodnutím a činům druhých lidí. Přesto se rozhodl žít a přistupovat k lidem kolem něj způsobem, který bude Bohu ke cti. Josef se učil žít před Boží tváří a právě tento postoj mu pomohl odolat pokušení.

**Aplikace**

`Jak se ti daří aplikovat biblické principy na tvé vztahy? Jak ti to funguje ve vztazích, v nichž ten druhý „nehraje fér“? Uvažuj o textu Mt 5,43–48. V čem vidíš důležitost principů obsažených v uvedených verších?`

---

#### Další čtení: Vybrané citace od Ellen Whiteové

"Nakolik člověk přijímá a poslouchá Boží slovo, natolik ho ovlivní svou mocí a poznamená každý jeho čin a každý rys jeho povahy. Očistí každou myšlenku a upraví každou touhu. Ti, kdo uvěří Božímu slovu, budou žít jako lidé a budou silní. Povznesou se nad všechny bezcenné věci a budou žít v atmosféře čistoty. {ZNP 64.6}

Žije-li člověk ve společenství s Bohem, pak jasný cíl, který sledovali Josef a Daniel ve zkaženém prostředí pohanských dvorů, způsobí, že i jeho život bude prožíván v opravdové čistotě. Roucho jeho povahy bude bez poskvrny. Kristovo světlo nebude v jeho životě ničím tlumeno. Kristus jako zářivá Jitřenka bude nad ním stále zářit v neměnné slávě. {ZNP 64.1}"

"Spasitelovo naučení „neodporujte zlému“ pomstychtiví Židé těžko přijímali, a proto mezi sebou proti němu reptali. Pán Ježíš však prohlásil ještě něco silnějšího: {MON 46.1}

„Slyšeli jste, že bylo řečeno: ‚Milovati budeš bližního svého a nenávidět nepřítele svého.‘ Já však vám pravím: Milujte své nepřátele, žehnejte těm, kdo vás proklínají, dobře čiňte těm, kdo vás nenávidí, a modlete se za ty, kdo vás hanobí a pronásledují, abyste byli syny nebeského Otce.“ Matouš 5,43-45 {MON 46.2}"

Boží děti jsou lidé, u kterých se projevují rysy Boží povahy. Ani společenské postavení, původ, národnost nebo náboženská příslušnost nedokazují, že jsme členy Boží rodiny. O tom svědčí jen láska, která zahrnuje všechny lidi. Dokonce u hříšníků, jejichž srdce se úplně neuzavřela Božímu Duchu, se setkáváme s odezvou na laskavé chování. I když snad oplácejí nenávist nenávistí, na lásku odpoví láskou. Jedině Duch Boží uschopňuje člověka oplácet nenávist láskou. Laskavost projevovaná vůči nevděčným a zlým lidem, nezištně konané dobro, to jsou vlastnosti členů nebeské rodiny. Boží děti tak nepochybně ukazují svoje vznešené postavení. {MON 47.2}`
---
title: 'Odpočinek V Novém Zákoně'
date: 30/06/2021
---

> <p></p>
> 30Apoštolové se shromáždili k Ježíšovi a oznámili mu všecko, co činili a učili. 31Řekl jim: „Pojďte sami stranou na pusté místo a trochu si odpočiňte!“ Stále totiž přicházelo a odcházelo mnoho lidí, a neměli ani čas se najíst. 32Odjeli tedy lodí na pusté místo, aby byli sami. (Mk 6,30–32)

**Osobní studium**

V Novém zákoně se odpočinek velmi často vyjadřuje slovesem anapauó ve významu „odpočinout, oddechnout si, osvěžit“. Toto slovo je použito například v Ježíšově známé nabídce z Matouše 11,28: „Pojďte ke mně, všichni, kdo se namáháte a jste obtíženi břemeny, a já vám dám odpočinout.“ V závěrečných pozdravech Korintským apoštol Pavel vyjadřuje radost nad příchodem přátel, kteří jej „občerstvili“ na duchu (1K16,18; B21).

Dalším řeckým slovesem je hésychazó. Popisuje se jím sobotní odpočinek žen v době, kdy se Ježíš nacházel v hrobě (L 23,56; „zachovaly sváteční klid“ ČEP, „zachovaly sobotní odpočinek“ B21). Toto sloveso však označuje i „pokojný život“ (1Te 4,11) a může označovat i někoho, kdo nic nenamítá, a proto je klidný (Sk 11,18).

Když se v listu Židům mluví o Božím odpočinku v sedmý den stvoření, je zde použito sloveso katapauó. „I odpočinul Bůh sedmého dne od všeho svého díla“ (Žd 4,4). Je to odkaz na septuagintu (řecký překlad Starého zákona), kde je použito stejné sloveso. Za zmínku stojí skutečnost, že v tomto významu se uvedené sloveso nachází v Novém zákoně pouze v této kapitole (Žd 4,4.8.10).

Uvažuj o úvodních verších (Mk 6,30–32). Proč podle tebe Ježíš řekl učedníkům, aby šli stranou a odpočinuli si, přestože byly před nimi obrovské misijní příležitosti? Uvažuj o tom v kontextu celé 6. kapitoly Markova evangelia.

Slova „Pojďte sami stranou na pusté místo a trochu si odpočiňte!“ (Mk 6,31) nejsou myšlena jako návrh nebo pozvání. Text vyznívá jako naléhavý požadavek, který má formu příkazu či rozkazu. Ježíši záleží na jeho učednících a na jejich tělesném zdraví a duševní pohodě. Právě se vrátili z náročné misijní cesty, na kterou je Ježíš vyslal ve dvojicích (Mk 6,7). Verš Mk 6,30 popisuje jejich radostný návrat. Jejich srdce překypovala nadšením a chtěli se podělit o své zážitky s Ježíšem.

On je však zastavil a vyzval je k odpočinku. Marek přidává poznámku: „Stále totiž přicházelo a odcházelo mnoho lidí, a neměli ani čas se najíst“ (Mk 6,31). I dnes to může být pro učedníky problém, jestliže jsou příliš zaneprázdněni prací pro Boha, příliš unaveni, a tak zaujati svým cílem, že nemají kdy odpočívat. Ježíš nám připomíná, že si potřebujeme chránit své tělesné a duševní zdraví – mimo jiné i dostatkem plánovaného odpočinku.

**Aplikace**

`Jak bys mohl pomoci místnímu kazateli, staršímu sboru nebo komukoliv jinému, kdo je možná vyčerpaný z množství práce pro Boha? Jak můžeš vyjádřit svou vděčnost? Jak můžeš tomuto člověku pomoci si odpočinout?`

---

#### Další čtení: Vybrané citace od Ellen Whiteové

Kristova slova plná pochopení a soucitu platí pro jeho dnešní služebníky stejně jako tehdy pro učedníky: „Pojďte sami stranou… a trochu si odpočiňte.“ Promlouvají ke všem vyčerpaným a unaveným. Ani v péči o duchovní potřeby lidí není moudré pracovat bez přestání s plným nasazením. Člověk se totiž duševně i tělesně vyčerpává a zanedbává svůj duchovní růst. Kristovo dílo sice vyžaduje sebezapření a obětavost, ale také opatrnost, aby satan v nadměrné horlivosti Božích služebníků nevyužil jejich slabostí a nemařil Boží dílo. {TV 230.3}

Rabíni se domnívali, že vrcholným projevem zbožnosti je neustálá činnost. Zakládali si na okázalém předvádění své náboženské oddanosti. Tím se odvraceli od Boha a utvrzovali se ve své nadutosti. I nám dnes hrozí stejné nebezpečí. Rozsah Božího díla se úspěšně rozrůstá a mohlo by se stát, že přeceníme své plány a metody práce, budeme se méně modlit a naše víra bude upadat. Stejně jako učedníkům i nám hrozí, že zapomeneme na svoji závislost na Bohu a budeme hledat záchranu v nadměrném pracovním úsilí. Musíme stále hledět na Ježíše a uvědomovat si, že dílo postupuje díky jeho moci. Máme sice usilovně pracovat pro spasení druhých, ale musíme si také najít čas k zamyšlení, na modlitby a studium Božího slova. {TV 230.4}

Život v Kristu je život vyrovnaný. Nemusí v něm být nějaké citové vzrušení, ale má v něm být trvalá pokojná důvěra. Naději nevkládáš v sebe, nýbrž v Krista. Tvá slabost se spojuje s jeho silou, tvá nevědomost s jeho moudrostí, tvá křehkost s jeho vytrvalostí a silou. Nesmíš se proto dívat na sebe, nesmíš myslet na sebe, nýbrž se musíš dívat na Krista. {CK 48.3}
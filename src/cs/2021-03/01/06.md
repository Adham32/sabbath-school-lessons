---
title: 'Neklidný Tulák'
date: 01/07/2021
---

> <p></p>
> 12Budeš-li obdělávat půdu, už ti nedá úrodu a budeš tulákem po zemi, nebudeš mít stání. 13Tu Kain řekl Jahvovi: „Můj trest je nesnesitelně těžký. 14Pohleď! Ty mě dnes vyháníš z úrodné půdy, budu se muset skrýt daleko od tvé tváře a budu tulák po zemi, nebudu mít stání. Ale první, kdo přijde, mě zabije!“ […] 16Kain odešel Jahvovi z očí a usídlil se v zemi Nod, na východ od Edenu. (Gn 4,12–14.16; JB)

**Osobní studium**

`Jak se stal Kain tulákem, který nemohl najít klid (Gn 4,1–12)? Jak Kain reagoval na Boží soud (v. 12–16)? Co tato reakce vypovídá o Kainově postoji?`

Biblický text neříká přímo, proč Bůh příznivě shlédl na Ábela a jeho oběť, ale na Kaina a jeho oběť ne (Gn 4,4.5). V knize Na úsvitu dějin se k tomu píše: „Kain předstoupil před Boha s reptáním v srdci. Jeho dar nevyjadřoval kajícnost, protože by bylo přiznáním slabosti, kdyby jednal přesně podle plánu daného Bohem, a spoléhal v otázce svého spasení cele na smírčí oběť zaslíbeného Spasitele. Přišel se svými vlastními zásluhami.“ (PP 72; NUD 27)

Když Hospodin řekl Kainovi: „...budeš tulákem po zemi, nebudeš mít stání“, neznamenalo to, že by mu to Bůh předurčil. Jde spíše o důsledek Kainova hříšného jednání a neposlušnosti. Kain nehledal odpočinek v Bohu a zároveň ho nedokázal najít ani nikde jinde – alespoň ne opravdový odpočinek.

Hebrejské slovo překládané jako „shlédl“ (Gn 4,4, respektive „neshlédl“ v. 5) lze chápat i jako „prozkoumal, podíval se důkladně“. Nejde totiž o Boží zkoumání přinesené oběti, ale o zkoumání pohnutek toho, kdo oběť přináší. Hospodinovo odmítnutí Kainovy oběti není projevem náladového nebo nevypočitatelného božstva. Jde spíše o pečlivé posouzení a zvážení charakteru, pohnutek a motivu obětujícího. Takové jednání můžeme chápat jako příklad vyšetřujícího soudu.

Uvažuj o textu Gn 4,13–16.

Útěkem z Boží přítomnosti přicházíme o schopnost najít klid a prožít spočinutí v Bohu. Hlad po Boží milosti se pak snažíme naplnit věcmi, vztahy nebo hektickým životem. Kain začal budovat město a vlastní dynastii. Obojí vyžaduje mnoho úsilí, ale pokud jde o vzdorovité město a bezbožný rod, v konečném důsledku jde o zbytečnost.

**Aplikace**

`Zažil jsi někdy chvíle (nebo je prožíváš třeba i teď), kdy jsi hledal v životě pokoj a klid, ale bez Boha? Jaké to bylo (je)? Jak se i uprostřed často bolestivých následků vlastních hříchů a pochybení můžeme naučit přijímat odpuštění, které nám Bůh nabízí prostřednictvím kříže?`

---

#### Další čtení: Vybrané citace od Ellen Whiteové

Když Kain viděl, že jeho oběť byla odmítnuta, rozhněval se na Hospodina a na Ábela. Rozzlobil se na Boha, že nepřijal oběť, kterou člověk přinesl náhradou za oběť jím nařízenou, a rozzlobil se na svého bratra, že poslouchal raději Boha a nepřidal se k jeho vzpouře proti němu... I řekl Hospodin Kainovi: „Proč jsi se tak rozpálil hněvem? A proč jest opadla tvář tvá?“ Prostřednictvím andělského posla dostalo se mu Boží výstrahy: „Zdaliž nebudeš příjemný, budeš-li dobře činiti? Pakli nebudeš dobře činiti, hřích ve dveřích leží.“ 1. Mojžíšova 4,6.7. Kain se mohl svobodně rozhodnout. Uvěří-li v zásluhy zaslíbeného Spasitele, uposlechne-li přikázání Boží, bude se těšit jeho milosti. Setrvá-li však v nevěře a přestoupení, nebude moci naříkat, že ho Bůh zavrhl. {PP 45.2}

Kain nenáviděl a zabil svého bratra nikoli proto, že by byl Ábel učinil něco zlého, nýbrž „že skutkové jeho byli zlí, bratra pak jeho spravedliví.“ 1. Janův 3,12. Tak v každé době hříšní nenávidí ty, kteří jsou lepší než oni. Ábelův život poslušnosti a neochvějné víry byl Kainovi stálou výčitkou... Čím jasnější je nebeské světlo, které se obráží v povaze věrných služebníků Božích, tím zřejměji se projevují hříchy bezbožníků a tím odhodlanější jsou jejich snahy zničit ty, kdož ruší jejich klid. {PP 45.4}

Láska k vlastní osobě je zdrojem vnitřního neklidu. Pokud jsme znovuzrozeni, smýšlíme stejně jako Ježíš, který se pokořil pro naši záchranu. Neusilujeme o vyšší postavení. Chceme sedět u Ježíšových nohou a učit se od něho. Chápeme, že smysl naší práce nespočívá v okázalosti a slávě, kterou přinese, ani v horlivé činnosti, již ve vlastní síle vyvíjíme. Hodnota našeho úsilí odpovídá míře přijetí Ducha svatého. Důvěra v Boha posvěcuje mysl, vede člověka k trpělivosti a sebeovládání. {TV 210.2}
---
title: 'Odpočinek Ve Starém Zákoně'
date: 29/06/2021
---

> <p></p>
> V šesti dnech učinil Hospodin nebe i zemi, moře a všechno, co je v nich, a sedmého dne odpočinul. Proto požehnal Hospodin den odpočinku a oddělil jej jako svatý. (Ex 20,11)

> <p></p>
> Jejich Vykupitel je však silný, jeho jméno je Hospodin zástupů. Pevně povede jejich spor, přinese zemi pokoj a obyvatele Babylónu pokoje zbaví. (Jr 50,34)

**Osobní studium**

Je zřejmé, že se každý člověk čas od času potřebuje zastavit a odpočinout si – nejen tělesně, ale i duševně. Je to jeden z důvodů, proč se o odpočinku píše v celém Písmu. Protože i když nás Bůh stvořil pro aktivní život, naše aktivita má být přerušována (ne nutně pasivním) odpočinkem.

Starý zákon využívá k popisu odpočinku různé výrazy. Boží odpočinek v právě stvořený sobotní den je v Gn 2,2.3 vyjádřen slovem šabat, které znamená „zastavit se v práci, odpočinout si, vzít si volno“. Jde o sloveso odvozené od podstatného jména „sobota“. Stejné sloveso je použito v Ex 5,5 a vyjadřuje faraónův hněv nad tím, že by lid „přestal pracovat“. Faraón rozmrzele vyčítá Mojžíšovi: „...vy chcete, aby nechali svých robot?“

Odkaz na Boží odpočinek v sobotní den je ve čtvrtém přikázání vyjádřený slovesnou formou slova nuach (Ex 20,11; Dt 5,14). Sloveso použité i v Jb 3,13 má význam „odpočinout“ a překládá se také jako „mohl jsem mít pokoj“ (SNC). V knize Numeri se píše o truhle smlouvy, která se zastavila „k odpočinku“ (Nu 10,36). Ve 2. Královské se zase říká, že „Na Elíšovi spočinul duch Elijášův“ (2Kr 2,15).

Dalším důležitým slovesem je šakat, které znamená „odpočívat, cítit úlevu, uklidnit se“. Verš Joz 11,23 například říká, že poté, co zemi obsadili Izraelci pod vedením Jozua, země „měla klid od války“. V knihách Jozue a Soudců se tímto slovem velmi často označuje právě období míru.

Odpočinek popisuje také sloveso raga. Ve varování před neposlušností v knize Deuteronomium zaznívá, že ve vyhnanství (rozptýlení) Izrael „nebude mít klid“. Stejné sloveso se objevuje i Jr 50,34 a vyjadřuje výsledek Hospodinova jednání, které přinese „zemi pokoj“.

Starý zákon o „odpočinku“ mluví dokonce i v souvislosti se smrtí člověka. Např. ve verších Dt 31,16 nebo 2S 7,12 je v hebrejštině použito sloveso šakab, které doslova znamená „lehnout si, spát“. Ve smlouvě s Davidem Hospodin zaslibuje budoucímu králi: „Až se naplní tvé dny a ty ulehneš ke svým otcům, dám po tobě povstat tvému potomku...“ (2S 7,12).

Neúplný seznam hebrejských sloves vyjadřujících odpočinek nám pomáhá pochopit, že teologický koncept odpočinku je široký, nemá v Písmu jen jeden význam a není vázán pouze na jedno či dvě konkrétní slova. Odpočíváme jako společenství i jako jednotlivci. Odpočinek nás ovlivňuje tělesně, společensky i citově a neomezuje se jen na sobotní den.

**Aplikace**

`Starý zákon nám představuje celou řadu různých podob „odpočinku“, který chce Bůh dopřát lidem (od práce, od starostí a stresu, obav...). Který z těchto typů „odpočinku“ je pro tebe momentálně nejlákavější a nejpotřebnější?`

---

#### Další čtení: Vybrané citace od Ellen Whiteové

V každé době hrozila Bohem vyvoleným svědkům potupa a pronásledování kvůli pravdě. Josef byl stíhán a bylo s ním špatně nakládáno, protože si zachoval svou počestnost a poctivost. Vyvoleného Božího posla Davida štvali jeho nepřátelé jako dravou zvěř. Daniel byl vhozen do lví jámy, protože byl věrný a oddaný Bohu. Jób přišel o svůj pozemský majetek a postihlo ho takové tělesné utrpení, že se od něj odvrátili i jeho příbuzní a přátelé; přesto zůstal bezúhonný. Jeremjáš se nenechal zastrašit a hlásal slova, která mu do úst vložil Bůh. Jeho svědectví rozhněvalo krále a knížata natolik, že ho nechali uvrhnout do odporné jámy. Štěpán byl ukamenován, protože kázal ukřižovaného Krista. Pavel byl uvězněn, bičován, kamenován a nakonec zabit, protože věrně svědčil o Bohu mezi pohany. A Jan byl pro „Boží slovo a svědectví Ježíše Krista“ (Zjevení 1,2) vypovězen na ostrov Patmos. {PNL 331.1}

Tyto příklady lidské houževnatosti dokazují, že Boží zaslíbení ohledně jeho neustálé přítomnosti a podpírající milosti jsou spolehlivá. Potvrzují sílu víry, která je schopna odolávat mocnostem světa. Jen díky víře dokážeme spočinout v Bohu i v té nejtěžší chvíli, protože cítíme, že náš Otec všechno řídí, přestože na nás doléhají bolestné zkoušky a zmítáme se v bouřích. Jedině očima víry můžeme hledět za hranice časných věcí a správně ocenit hodnotu věčného bohatství. {PNL 331.2}
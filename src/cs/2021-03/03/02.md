---
title: 'Ježíš Přináší Rozdělení'
date: 11/07/2021
---

> <p></p>
> 34Nemyslete si, že jsem přišel na zem uvést pokoj; nepřišel jsem uvést pokoj, ale meč. 35Neboť jsem přišel postavit syna proti jeho otci, dceru proti matce, snachu proti tchyni; 36a ‚nepřítelem člověka bude jeho vlastní rodina‘. 37Kdo miluje otce nebo matku víc nežli mne, není mne hoden; kdo miluje syna nebo dceru víc nežli mne, není mne hoden. 38Kdo nenese svůj kříž a nenásleduje mne, není mne hoden. 39Kdo nalezne svůj život, ztratí jej; kdo ztratí svůj život pro mne, nalezne jej. (Mt 10,34–39)

> <p></p>
> Syn tupí otce, dcera povstává proti matce, snacha proti tchyni; každý má nepřátele ve vlastním domě. (Mi 7,6)

**Osobní studium**

Jen málo lidí má radost ze sporů a hádek. Většina z nás touží po souladu a klidu. V našich sborech a institucích dokonce organizujeme i semináře o klidném řešení konfliktů.

`Uvažuj o úvodním textu (Mt 10,34–39). Jak rozumíš Ježíšovým slovům, že nepřišel přinést klid, ale meč? Jak tuto skutečnost vnímáš v kontextu slov proroka, který mu dává titul „Vládce pokoje“ (Iz 9,5)?`

`Ježíšův výrok je šokující a protiřečí tomu, co bychom od něj očekávali. Spasitel nepřišel na zem jako mocný král obklopený silným vojskem, ale jako bezbranné dítě. Během své služby kázal o lásce k bližním i k nepřátelům. Nyní však svým následovníkům říká o rozdělení a boji. Jeho učedníci a posluchači si mohli stejně jako my klást oprávněnou otázku: Co to má znamenat?`

Text Matouš 10,35–39 mluví ve skutečnosti o věrnosti a loajalitě. Ježíš oživuje slova proroka Micheáše (Mi 7,6) a vyzývá své posluchače, aby se správně rozhodli. Ano, dítě má milovat a ctít své rodiče. Byl to požadavek zákona, který Mojžíš přijal na hoře Sión, součást toho, co Bůh očekával od svého lidu. Pokud by se však láska k rodičům měla dostat do konfliktu s následováním Ježíše, pak by měl člověk udělat velmi vážné rozhodnutí. Otec a matka mají své dítě milovat a starat se o něj. Pokud by však tato láska měla převyšovat oddanost rodičů Ježíši, potom i oni musí velmi pečlivě zvážit své další kroky. V tomto textu nám Ježíš připomíná, že na prvním místě našeho žebříčku hodnot by mělo stát vždy to nejdůležitější.

Ježíš o této volbě mluví ve třech větách, z nichž každá obsahuje slovo „hoden“. To ale nevyjadřuje myšlenku, že by si člověk mohl svými kvalitami něco zasloužit. Člověk je Ježíše „hoden“ tehdy, když s ním má vztah. Znamená to, že máme Ježíše na prvním místě, a když se budeme muset v životě rozhodnout, zvolíme si utrpení, kříž a budeme jej následovat. A to někdy může být velmi těžké rozhodnutí.

„Mým největším přáním je, aby byla naše mládež naplněna duchem čistého náboženství, který je povede k tomu, aby vzali svůj kříž a následovali Ježíše. Kráčejte vpřed, mladí následovníci Krista, nechte se vést jeho principy, oblečte roucho čistoty a spravedlnosti. Váš Spasitel vás povede na místo, které bude nejlépe odpovídat vašim darům a na kterém budete nejužitečnější.“ (5T 87)

**Aplikace**

`Někdy musíme nést kříž, pro který jsme se nerozhodli, jindy se dobrovolně rozhodneme nést kříž, kterému bychom se mohli vyhnout. Ať už je to v našem životě jakkoliv, co musíme udělat pro to, abychom věrně nesli svůj kříž?`

---

#### Další čtení: Vybrané citace od Ellen Whiteové

Spasitel varoval své učedníky, aby si nemysleli, že nad nepřátelstvím světa vůči evangeliu zvítězí a že odpor po nějaké době pomine. Řekl: „Nepřišel jsem uvést pokoj, ale meč.“ Matouš 10,34. Vznik sporu není důsledkem působení evangelia, ale odporu proti němu. Ze všeho nejhůře člověk snáší neshody v rodině a odcizení nejbližších přátel. Ježíš však prohlásil: „Kdo miluje otce nebo matku víc nežli mne, není mne hoden; kdo miluje syna nebo dceru víc nežli mne, není mne hoden. Kdo nenese svůj kříž a nenásleduje mne, není mne hoden.“ Matouš 10,37.38. {TV 227.1}

Pro Kristovy služebníky je svěřené poslání velikou poctou i svatou povinností. Ježíš jim řekl: „Kdo přijímá vás, přijímá mne; a kdo přijímá mne, přijímá toho, který mne poslal.“ Matouš 10,40. Každá laskavost, kterou lidé v Ježíšově jménu prokážou jeho učedníkům, bude odměněna. Stejnou láskou a péčí zahrnuje i nejslabší a nejponíženější z Boží rodiny: „A kdo by napojil třebas jen číší studené vody jednoho z těchto nepatrných,“ kteří jsou ve své víře a poznání Krista jako děti, „protože je to učedník, amen, pravím vám, nepřijde o svou odměnu.“ Matouš 10,42. {TV 227.2}

"V nepřekonatelném daru, jímž byl jeho Syn, obklopil Bůh celý svět ovzduším milosti, které je právě tak skutečné jako vzdušný obal, jenž obklopuje zeměkouli. Všichni, kdo se rozhodnou dýchat toto životodárné ovzduší, budou žít a růst v dospělé muže a ženy v Kristu Ježíši. {CK 47.1}

Jako se květina obrací ke slunci, aby jí jeho zářivé paprsky dopomohly ke kráse a souladnosti, tak se máme my obracet ke Slunci spravedlnosti, aby na nás zářilo světlo nebes a naše povaha se vyvíjela k obrazu Kristovu. {CK 47.2}"
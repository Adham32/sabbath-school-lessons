---
title: 'Sobectví A Pokora'
date: 12/07/2021
---

> <p></p>
> 13Někdo ze zástupu ho požádal: „Mistře, domluv mému bratru, ať se rozdělí se mnou o dědictví.“ 14Ježíš mu odpověděl: „Člověče, kdo mne ustanovil nad vámi soudcem nebo rozhodčím?“ 15A řekl jim: „Mějte se na pozoru před každou chamtivostí, neboť i když člověk má nadbytek, není jeho život zajištěn tím, co má.“ 16Pak jim pověděl toto podobenství: „Jednomu bohatému člověku se na polích hojně urodilo. 17Uvažoval o tom a říkal si: ‚Co budu dělat, když nemám kam složit svou úrodu?‘ 18Pak si řekl: ‚Tohle udělám: Zbořím stodoly, postavím větší a tam shromáždím všechno své obilí i ostatní zásoby 19a řeknu si: Teď máš velké zásoby na mnoho let; klidně si žij, jez, pij, buď veselé mysli.‘ 20Ale Bůh mu řekl: ‚Blázne! Ještě této noci si vyžádají tvou duši, a čí bude to, co jsi nashromáždil?‘ 21Tak je to s tím, kdo si hromadí poklady a není bohatý před Bohem.“ (L 12,13–21)

**Osobní studium**

Podobně jako u osik a jejich velkého podzemního kořenového systému, je i sobectví součástí většího problému, který se nazývá „hřích“. Právě ten nám brání nacházet skutečný pokoj a odpočinek v Kristu. Ze všech projevů hříchu v našem životě je právě sobectví tím nejnápadnějším. Pro většinu z nás je sobectví stejně přirozené jako dýchání.

`Uvažuj o podobenství O boháči a stodolách (L 12,13–21). Jaká je hlavní myšlenka tohoto podobenství? Je plánování budoucnosti sobectvím a vyjádřením lhostejnosti vůči Božímu království? Před čím tedy Ježíš varuje své posluchače?`

Toto podobenství se nachází jen u Lukáše a je odpovědí na otázku neznámého posluchače. V odpovědi na spor o dědictví Ježíš odmítl být rozhodčím mezi bratry. Místo toho se rozhodl poukázat na mnohem větší problém, který stojí v pozadí většiny hádek a nedorozumění – na sobectví. Odhalil, co leží pod povrchem a co ovlivňuje naše rozhodnutí a činy.

`Uvažuj o tom, jak se projevuje sobectví ve tvém životě. Jak sobectví ovlivňuje náš vztah s Bohem, s našimi partnery a rodinami, s naší sborovou rodinou, s bližními a s kolegy? Jak tě při tomto uvažování inspirují slova z listu Filipským 2,5–8?`

Tím, že se muž z Ježíšova podobenství zaměřil výhradně na své potřeby a touhy, zcela přehlédl nebeskou realitu. Atributy jako větší, lepší nebo početnější nepatří k základním principům Božího království. Pavel přináší inspirovaný pohled na Ježíšovu motivaci, která ho vedla k tomu, aby se stal naším Spasitelem.

Text Fp 2,5–8 popisuje podstatu nesobeckého jednání naplněného pokorou a láskou. Pokud naše láska k Bohu a k bližním ne­ovliv­ní i naše rozhodnutí a priority, pak si tu budeme sami pro sebe stavět další stodoly, ale jen máloco si uložíme pro nebeský poklad (Mt 6,20).

**Aplikace**

`Proč může člověk poměrně jednoduše sklouznout k touze po bohatství a majetku? Samozřejmě, každý z nás potřebuje peníze, abychom mohli žít. Čím to však je, že ať máme málo, nebo hodně, vždy bychom chtěli mít více?`

---

#### Další čtení: Vybrané citace od Ellen Whiteové

Podobenstvím o pošetilém boháči Kristus ukázal bláhovost lidí, pro které je tento svět vším. Boháč dostal všechno od Boha. Bůh dopustil, aby na jeho pole svítilo slunce, protože paprsky dopadají na spravedlivé i nespravedlivé. Déšť přichází z nebe na zlé i na dobré. Pán způsobil, že pole se zazelenala a přinesla hojnou úrodu. Boháč nevěděl, co si počít s výnosem polí. Jeho stodoly byly přeplněny a neměl už další místo, kam by uložil zbytek sklizně. Nemyslel na Boha, od kterého přijal všechny tyto dary. Neuvědomoval si, že Bůh ho učinil správcem svých statků, aby mohl pomáhat potřebným. Dostal skvělou příležitost rozdávat Boží dary, myslel však jen na svůj vlastní prospěch. {PM 128.1}

"Svým sobeckým životem zavrhl Boží lásku, která se mohla projevit v jeho milosrdenství vůči jiným lidem. Pohrdl životem, protože Bůh je láska a láska je život. Tento muž dal přednost pozemskému před duchovním, a s pozemským musí zahynout. {PM 129.2}

„Tak je to s tím, kdo si hromadí poklady a není bohatý před Bohem.“ Lukáš 12,21. {PM 129.3}"

"Pavel... byl přesvědčen, že přivede-li lidi k tomu, aby se zamysleli nad úžasnou obětí, kterou přinesl Majestát nebes, že z jejich srdcí zmizí sobectví. Apoštol líčí Kristovu oběť bod za bodem, abychom mohli alespoň trochu pochopit Spasitelovo obdivuhodné sestoupení k hříšníkům. {ZNP 271.7}

Nejprve uvádí, jaké postavení zaujímal Kristus v nebi u svého Otce. Potom ho ukazuje, jak odložil svou slávu, dobrovolně se podřídil skromným podmínkám života člověka, přijal úlohu služebníka, stal se poslušným až k smrti, a to smrti nejpotupnější, nejstrašnější a nejmučivější — smrti na kříži. Můžeme přemýšlet o tomto podivuhodném projevu Boží lásky bez vděčnosti a lásky, aniž si hluboce uvědomujeme, že nepatříme sobě? Takovému Mistru nelze sloužit s nechutí a ze sobeckých pohnutek. {ZNP 272.1}"
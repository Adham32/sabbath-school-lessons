---
title: 'Nezdravá Ctižádost'
date: 13/07/2021
---

> <p></p>
> 24Vznikl mezi nimi spor, kdo z nich je asi největší. 25Řekl jim: „Králové panují nad národy, a ti, kdo jsou u moci, dávají si říkat dobrodinci. 26Avšak vy ne tak: Kdo mezi vámi je největší, buď jako poslední, a kdo je v čele, buď jako ten, který slouží. 27Neboť kdo je větší: ten, kdo sedí za stolem, či ten, kdo obsluhuje? Zdali ne ten, kdo sedí za stolem? Ale já jsem mezi vámi jako ten, který slouží. (L 22,24–27)

**Osobní studium**

Studium Ježíšova života je pro nás vždy zdrojem povzbuzení a inspirace. V pro­tikladu k Ježíšově motivaci si mů­žeme uvědomit, jak ctižádost, závist a nespokojenost vedou lidi k nerozumným řečem a neuváženému chování.

`Uvažuj o textu Lukáš 22,14–30. Jaké asi byly Ježíšovy pocity během sváteční večeře, když učedníci začali diskutovat o tom, kdo z nich je největší a nejdůležitější (L 22,24)? Proč se jejich pozornost v této vážné chvíli soustředila zrovna na spor, v němž se naplno projevila jejich lidská malost?`

`Asi zrovna moc často nediskutujeme o tom, kdo je největší a nejdůležitější v našem sborovém společenství, v rodině nebo na pracovišti. Možná o tom přemýšlíme, ale kdo by se pouštěl do otevřené, veřejné diskuse na toto téma?`

Tato otázka se ve společenství Ježíšových učedníků neobjevila poprvé. Matouš popisuje, jak učedníci kladou Ježíši otázku o „velikosti“ v obecné a trochu hypotetické rovině: „Kdo je vlastně největší v království nebeském?“ (Mt 18,1). Ježíš odpovídá (hraným) podobenstvím. Zavolá dítě a postaví ho doprostřed skupiny. Jeho počínání vyžaduje vysvětlení, a tak všichni napjatě očekávají, co řekne. Matouš zaznamenává Ježíšovu odpověď takto: „Amen, pravím vám, jestliže se neobrátíte a nebudete jako děti, nevejdete do království nebeského. Kdo se pokoří a bude jako toto dítě, ten je největší v království nebeském“ (Mt 18,3.4).

Obrácení je základem pro nalezení skutečného odpočinku v Kristu. Pochopíme, že potřebujeme pomoc zvenčí, protože sami na sebe se spoléhat nemůžeme, a zjistíme, že se musíme spolehnout na Ježíše. Prožíváme přitom změnu našich hodnot a tužeb. Ježíš svým učedníkům říká: Důvěřuj mi a spolehni se na mě jako dítě. Opravdová velikost znamená vzdát se vlastních nároků a přijmout hodnoty Božího království.

V uvedeném příběhu však můžeme vidět, že učedníci v době poslední večeře ještě nechápali Ježíšova slova o obrácení a pokoře. Jejich hašteření a šarvátky zničily poslední možnost vytvořit dokonalé společenství.

Toto vše se odehrálo po letech blízkého vztahu s Ježíšem, po společné službě a po naslouchání a učení se u jeho nohou? Je to smutný příklad zkaženosti lidského srdce. Ježíš se však nevzdal svých následovníků ani přes jejich trapné a v dané situaci nanejvýš nemístné diskuse.

**Aplikace**

`Jak lze rozlišit zdravé sebevědomí (vědomí vlastní hodnoty) od egoistické touhy prosadit sám sebe? V čem ti může pohled upřený na Krista na kříži pomoci, abys nechtěl vyvyšovat sama sebe?`

---

#### Další čtení: Vybrané citace od Ellen Whiteové

"Skryté touhy po vlastním vyvýšení, sebeuspokojení a lidském uznání často narušují naši službu Kristu i naše vzájemné vztahy. Sebeláska a přání jít snadnější cestou, než nám Bůh určil, vede k tomu, že lidé nahrazují Boží zásady svými naukami a tradicemi. Kristus varoval učedníky: „Mějte se na pozoru před kvasem farizeů.“ Lukáš 12,1. {TV 261.1}

Kristovo náboženství je ryzí a upřímné. Horlivost pro Boží slávu může v člověku probudit jedině působení Ducha svatého. Jedině Boží moc dokáže překonat sobectví a pokrytectví. Změna v tomto ohledu je známkou jejího působení. Když víra vytlačuje z našeho srdce sobectví a přetvářku a vede nás k tomu, abychom usilovali o Boží slávu, a ne o svoji vlastní, můžeme si být jisti, že je pravá. Hlavní zásadou Kristova života bylo: „Otče, oslav své jméno!“ Jan 12,28. Budeme-li jej následovat, stanou se tato slova i naším životním krédem. {TV 261.2}"

"Učedníci nejevili ani v nejmenším zájem jeden druhému posloužit. Ježíš čekal, co udělají. Po chvíli vstal od stolu, odložil svrchní roucho, které by mu bránilo v pohybu, vzal ručník a ovázal si jej kolem pasu. Učedníci na něho překvapeně hleděli a mlčky čekali, co bude dál. „Pak nalil vodu do umyvadla a začal učedníkům umývat nohy a utírat je plátnem, jímž byl přepásán.“ Jan 13,5. Teprve teď se učedníkům otevřely oči. Hluboce se styděli a cítili se zahanbeni. Pochopili nevyřčenou výtku a začali sami sebe vidět v jiném světle. {TV 413.6}

Kristus projevil učedníkům svoji lásku. Bylo mu líto, že jsou tak sobečtí, ale nepřel se s nimi ani jim nic nevytýkal. Dal jim příklad, na který nikdy nezapomenou. Miloval je pevně a neochvějně... Byl si plně vědom svého božství, ale odložil královskou korunu i královské roucho a vzal na sebe úděl služebníka. Na samém sklonku svého života na zemi se opásal jako sluha a sloužil. {TV 414.1}"

Ježíš řekl: „Já pak, až budu vyvýšen ze země, všecky lidi potáhnu k sobě“ Jan 12,32. Kristus se musí hříšníku zjevit jako Spasitel, který pro hříchy světa podstoupil smrt; a hledíme-li na Beránka Božího na kříži Golgoty, začíná se našim myslím odhalovat tajemství vykoupení a dobrota Boží nás vede k pokání. Svou smrtí za hříšníky projevil Kristus lásku, kterou nelze pochopit; a hledí-li hříšník na tuto lásku, jihne mu srdce, mysl a duše se plní pokorou a lítostí. {CK 19.4}
---
title: Procitnutí
date: 19/07/2021
---

> <p></p>
> 7Nátan Davidovi odvětil: „Ten muž jsi ty! Toto praví Hospodin, Bůh Izraele: Já jsem tě pomazal za krále nad Izraelem a já jsem tě vytrhl ze Saulových rukou. 8Dal jsem ti dům tvého pána a do tvé náruče ženy tvého pána, dal jsem ti dům Izraelův i Judův, a kdyby ti to bylo málo, přidal bych ti mnohem víc. 9Proč jsi pohrdl Hospodinovým slovem a dopustil ses toho, co je v jeho očích zlé? Chetejce Urijáše jsi zabil mečem a jeho ženu sis vzal za manželku, zavraždils ho mečem Amónovců. (2S 12,7–9)

**Osobní studium**

Uprostřed jednoho z nejtemnějších období Davidova života zaznívá dobrá zpráva: Bůh posílá svého proroka. Nátan a David se znali velmi dobře. Nátan radil Davidovi při plánování stavby chrámu (2S 7). Nyní však prorok přichází ke králi s úplně jiným poselstvím.

`Uvažuj o textu 2S 12,1–14. Proč podle tebe Nátan vypráví Davidovi příběh, místo toho, aby krále hned obvinil a zahanbil?`

Nátan věděl, co má říct, a řekl to způsobem, který David pochopil. David jako bývalý pastýř příběhu velmi dobře rozuměl. Nátan věděl, že David má vyvinutý smysl pro spravedlnost a čestnost. Dalo by se říci, že Nátan svým příběhem nastražil Davidovi past, do které se nic netušící král nechal chytit.

Když David vyslovil nad mužem z příběhu rozsudek smrti, nevěděl ještě, že mluví o sobě samém. Nátan mu řekl: „Ten muž jsi ty!“ (2S 12,7). Takové konstatování lze vyslovit několika způsoby. Nátan mohl na Davida rozhořčeně zakřičet, mohl mu pohrozit pěstí před očima. Zdá se však, že prorokova slova doprovázel postoj milosti. David totiž pocítil bolest, kterou cítí Bůh, když jedno z jeho dětí odejde a jedná podle své vlastní vůle. David pochopil něco velmi důležitého o sobě i o Bohu a něco v jeho srdci se zlomilo.

Proč David reagoval slovy: „zhřešil jsem proti Hospodinu“? Proč neřekl raději „zhřešil jsem proti Bat-šebě“ nebo „jsem vrah“? (Viz 2S 12,13 a Ž 51,6.)

David pochopil, že hřích, který znepokojuje naše srdce, spočívá především v tom, že urážíme a tupíme Boha, našeho Stvořitele a Spasitele. Ano, hříchem ubližujeme sobě i lidem kolem nás a způsobujeme hanbu své rodině i církvi. Ale v konečném důsledku tím ubližujeme Bohu a jako bychom zatloukali další hřebík do drsného kříže, který čněl na Golgotě.

„Prorokovo napomenutí se dotklo Davidova srdce. Svědomí se probudilo. Jeho vina vyvstala v celé své velikosti. Třesoucími se rty vyznal: ‚Zhřešil jsem proti Hospodinu‘ (2S 12,13). David spáchal odporný hřích jak proti Urijášovi, tak proti Bat-šebě, ale nekonečně víc se prohřešil proti Bohu.“ (PP 722; NUD 354)

**Aplikace**

`Kdy jsi na vlastní kůži pocítil tíhu hříchu a skutečnost, že tvé jednání nebo postoje ublížily přímo Bohu? Jaká byla tvá reakce?`

---

#### Další čtení: Vybrané citace od Ellen Whiteové

Bůh přikázal proroku Nátanovi, aby Davidovi vyřídil poselství, obsahující napomenutí. Napomenutí bylo velmi přísné. Jen málokterý panovník by přijal takovou výčitku, aniž by na to karatel nedoplatil jistou smrtí. Nátan vyřídil božský rozsudek bez zaváhání, učinil tak však s moudrostí hodnou nebe, aby vzbudil zájem krále a vyburcoval jeho svědomí tak, aby král sám vynesl nad sebou rozsudek smrti. Prorok připomněl Davidovi, že je strážcem práv svého lidu ustanovený Bohem, a vyprávěl mu příběh o bezpráví a útlaku, které volají po pomstě. {PP 542.1}

Prorokova výtka Davidem otřásla, probudilo se v něm svědomí. Jeho hřích se mu ukázal v celé své zrůdnosti. Sklonil se před Bohem v pokoře a v lítosti. S chvějícími se rty pravil: „Zhřešil jsem Hospodinu.“ 2. Samuelova 12,13. Veškeré zlo, které pášeme na druhých, vrací se od postiženého k Bohu. David spáchal těžký hřích, jak na Uriášovi, tak na Betsabé, a hluboce si to uvědomoval. Nekonečně větší však byl jeho hřích proti Bohu. {PP 543.2}

Izraelští se dopustili hříchu v době, kdy je nikdo neohrožoval a kdy vedli lehký život. Zapomínali na Boha, zanedbávali modlitbu a začali věřit v sebe. Pohodlný život a ukájení vlastních potřeb strhly hradbu chránící duši, takže do ní mohly vniknout mrzké myšlenky. To byli ti zrádci, kteří zbořili pevnost zásad a vydali Izrael v moc satanovu. Tímto způsobem se satan stále snaží zahubit duši. Než se křesťan dopustí zjevného hříchu, probíhá v jeho srdci dlouhý proces, utajený světu, jímž se hřích připravuje. Duše neklesne náhle ze stavu čistoty a svatosti a nepropadne náhle neřesti, zkaženosti a zločinnosti. Je zapotřebí jisté doby, než ti, kdož byli stvořeni k obrazu Božímu, klesnou tak, že se přiblíží zvířeti nebo satanovi. Stačí uzřít, a už se měníme. Obíráme-li se nečistými myšlenkami, zvyká si naše mysl na hřích; a hřích, který se nám kdysi ošklivil, se nám začne zdát příjemným. {PP 341.2}
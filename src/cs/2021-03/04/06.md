---
title: 'Zpívám O Tvé Spáse'
date: 22/07/2021
---

> <p></p>
> 15Budu učit nevěrné tvým cestám a hříšníci navrátí se k tobě. 16Vysvoboď mě, abych nebyl vinen krví, Bože, Bože, moje spáso, ať plesá můj jazyk pro tvou spravedlnost. 17Panovníku, otevři mé rty, ať má ústa hlásají tvou chválu. 18Oběť, kterou bych dal, se ti nezalíbí, na zápalných obětech ti nezáleží. 19Zkroušený duch, to je oběť Bohu. Srdcem zkroušeným a zdeptaným ty, Bože, nepohrdáš! 20Prokaž dobro Sijónu svou přízní, vybuduj jeruzalémské hradby. 21Pak se ti zalíbí oběti spravedlnosti, zápaly a celopaly, pak ti budou na oltáři obětovat býčky. (Ž 51,15–21)

**Osobní studium**

Zdá se, že většina z nás se na své zahanbující selhání snaží zapomenout. Vzpomínky na vlastní pády jsou totiž často velmi bolestné.

`Uvažuj o verších Žalmu 51,13–19. Co chtěl David udělat se svou bolestnou zkušeností?`

Když se nám rozbije porcelánová mísa nebo skleněná váza, obvykle si povzdechneme a střepy vyhodíme. V Japonsku však existuje tradiční umění nazývané kincugi. Pomocí speciálních směsí a drahých kovů se spojují jednotlivé kousky rozbitých nádob a mění se tím v něco vzácného a jedinečného. Filozofií této techniky je přijímání a oslava nedokonalosti a chyb.

Vždy, když nám Bůh odpouští pře­stoupení a přetváří nás, něco se mění. Drahocenné Boží odpuštění dává dohromady naši porušenost a zlomenost. Viditelné rány a jizvy upo­zorňují na jeho milost. Můžeme říci nebeskému Otci: „Vysvoboď mě, abych nebyl vinen krví, Bože, Bože, moje spáso, ať plesá můj jazyk pro tvou spravedlnost“ (Ž 51,16). Bohu se nemusíme snažit zalíbit tím, že budeme na sobě pracovat a měnit se. Náš zlomený duch a naše zkroušené srdce jsou dostatečnou chválou Boha a naše okolí může vidět světlo Boží milosti, která nás obklopuje. Naše zkušenost prožitého odpuštění může zaujmout a přitáhnout i ostatní, kteří touží po odpuštění.

`Jaký je vztah mezi textem Ž 51 a 1J 1,9?`

Verš 1J 1,9 můžeme chápat i jako stručné shrnutí hlavní myšlenky Žalmu 51. David ví, že „Zkroušený duch, to je oběť Bohu. Srdcem zkroušeným a zdeptaným ty, Bože, nepohrdáš!“ (Ž 51,19). Jan nás zase ujišťuje, že „Jestliže vyznáváme své hříchy, on je tak věrný a spravedlivý, že nám hříchy odpouští a očišťuje nás od každé nepravosti“ (1J 1,9). Bohu a jeho slovu můžeme důvěřovat.

David nemohl napravit obrovskou zkázu, kterou způsobil svým jednáním druhým lidem a vlastní rodině. Trpěl důsledky svých rozhodnutí a činů. Pochopil však, že Bůh mu odpustil. Věděl, že potřebuje vírou přijmout, že jednoho dne se skutečný Boží Beránek postaví na jeho místo.

**Aplikace**

`Co pro tebe znamená zaslíbení, že pokud vyznáváme... (1J 1,9)? Jak se cítíš, když Bohu vyznáš své hříchy a uvědomíš si, jaká je Boží odpověď?`

---

#### Další čtení: Vybrané citace od Ellen Whiteové

A tak ve svaté písni, která se bude zpívat na veřejných shromážděních jeho lidu za přítomnosti královského dvora, kněží a soudců, knížat a vojevůdců a která zachová až do posledního lidského pokolení na věčnou paměť jeho poklesek, vyzpíval král Izraele svůj hřích, svou lítost a svou naději, že milostí Boží dosáhne odpuštění. Nesnažil se skrýt svou vinu, nýbrž chtěl, aby se ostatní poučili z truchlivých následků jeho pádu. {PP 546.2}

"Ježíš přebývající v tobě, chce mluvit k srdcím těch, kdo ho ještě neznají. Možná že nečtou Bibli, nebo neslyší hlas, který k nim promlouvá z jejích stránek, nevidí lásku Boží v jeho díle. Jsi-li pravým zástupcem Ježíšovým, pochopí možná právě skrze tebe něco z dobrotivosti Boží a začnou Boha milovat a sloužit mu. {CK 78.1}

Křesťané jsou ustanoveni za světlonoše na cestě do nebe. Mají zrcadlit světu světlo, jež dostávají od Krista. Jejich život a jejich povaha by měly být takové, aby skrze ně druzí nabyli představu o Kristu a o jeho službě. {CK 78.2}"

Nikdo... nemůže dát něco, co sám nemá. V Božím díle člověk sám nic nedokáže. Nikdo se vlastním úsilím nemůže stát nositelem Božího světla... Jedině když na člověka soustavně působí Boží láska, uschopňuje ho šířit světlo. Zlatý olej lásky proudí do srdcí, která jsou vírou spojená s Bohem. Navenek se projevuje dobrými činy a opravdovou službou Bohu. {PM 213.9}
---
title: 'Pád Na Dno'
date: 18/07/2021
---

> <p></p>
> 10Když oznámili Davidovi, že Urijáš do svého domu nezašel, otázal se David Urijáše: „Což jsi nepřišel z cesty? Proč jsi tedy nezašel do svého domu?“ 11Urijáš Davidovi odvětil: „Schrána, Izrael i Juda sídlí v stáncích, můj pán Jóab i služebníci mého pána táboří v poli, a já bych měl vstoupit do svého domu, jíst a pít a spát se svou ženou? Jakože jsi živ, jakože živa je tvá duše, něčeho takového se nedopustím!“ 12David Urijášovi řekl: „Pobuď tu ještě dnes, zítra tě propustím.“ Urijáš tedy zůstal v Jeruzalémě toho dne i nazítří. 13David ho pozval, aby s ním jedl a pil, a opil ho. On však večer vyšel a ulehl na svém loži se služebníky svého pána. Do svého domu nezašel. (2S 11,10–13)

> <p></p>
> 22Posel šel, přišel k Davidovi a oznámil všechno, s čím ho Jóab poslal. 23Posel Davidovi řekl: „Ti muži byli v přesile a vytrhli proti nám do pole, ale my jsme na ně dotírali až do vrat brány. 24Vtom začali z hradeb na tvé služebníky střílet lučištníci a usmrtili několik královských služebníků. Také tvůj služebník Chetejec Urijáš je mrtev.“ 25David řekl poslovi: „Vyřiď Jóabovi: ‚Nepokládej to za nic zlého, vždyť meč požírá tak i onak. Zesil svůj boj proti městu a zboř je.‘ Posilni ho!“ (2S 11,22–25)

**Osobní studium**

V příjemný jarní podvečer se neklidný král David procházel po střeše svého paláce. Jako král měl být se svým vojskem na opačném břehu řeky Jordán. Měl vést Boží lid ve sporu s Amónovci a zajistit tak království klid. Král však zůstával v pohodlí a bezpečí svého paláce. Ve 2. Samuelově se však dozvídáme, že v bezpečí rozhodně nebyl. Podlehl pokušení, které mělo bolestné důsledky.

David viděl ženu „velmi půvabného vzhledu“, která se koupala. V ten večer jeho hříšná touha ovládla to dobré v něm. Vyspal se s Bat-šebou, manželkou spolehlivého vojáka, který patřil mezi hrdiny Izraele (viz 2S 23,22.23.39). Podobně jako mnoho králů starověku, i David měl absolutní moc. Jako král měl pocit, že nemusí dodržovat pravidla, které platila pro všechny ostatní. Bolestný příběh Davidovy rodiny, který následuje po jeho morálním selhání, však ukazuje na skutečnost, že jako král rozhodně nestál nad Božím zákonem.

Jednou z funkcí zákona je nás chránit. Když se však král postavil proti zákonu, mělo to hrozné důsledky. Jakmile David přestoupil hranice Božího zákona, pocítil následky ve všech oblastech svého života. David měl pocit, že jeho milostná aférka zůstane nepovšimnuta. Ale stalo se, že Bat-šeba otěhotněla, ačkoli její manžel byl daleko od domova.

`Jak se podle úvodních veršů David snažil zakrýt svůj hřích? Jaké kroky podnikl? Proč se podle tebe nezachoval čestně (2S 11,6–27)?`

Davidovi nevyšly jeho lstivé plány dostat Uriáše domů k Bat-šebě. Uriáš měl skvělou pověst a na Davidovy rafinované narážky odpověděl: „Schrána, Izrael i Juda sídlí v stáncích, můj pán Jóab i služebníci mého pána táboří v poli, a já bych měl vstoupit do svého domu, jíst a pít a spát se svou ženou?“ (2S 11,11).

Zoufalý David se nakonec rozhodl uchýlit k úkladné vraždě (byť ji neprovedl sám), aby zakryl svůj hřích.

**Aplikace**

`Je pozoruhodné, že David, který dostal od Boha tolik darů a požehnání, mohl klesnout tak hluboko. Čím je pro tebe jeho zkušenost výstrahou?`

---

#### Další čtení: Vybrané citace od Ellen Whiteové

"Je nebezpečné chválit nebo vynášet člověka, protože ztratí-li člověk pocit své úplné závislosti na Bohu a začne věřit ve vlastní sílu, čeká ho jistý pád. Člověk zápasí s nepřáteli, kteří jsou silnější než on... Je nemožné, abychom v tomto boji obstáli, spoléhajíce se jen na vlastní síly; a všechno, co odvádí naši mysl od Boha, co nás svádí k tomu, abychom se spoléhali jen na sebe, připravuje naši porážku. Všechny stránky bible nám vštěpují nevíru v moc člověka a posilují naši víru v božskou moc. {PP 539.1}

Byl to právě pocit sebejistoty a spoléhání na sebe, který připravil cestu pro Davidův pád. Lichotky nezůstaly na něm bez účinku a také jemné předivo moci a přepychu ho opřádalo. Rovněž styk se sousedními národy měl na něho neblahý vliv. Podle obyčeje, který tehdy na Východě platil, mohl král beztrestně páchat zločiny, za něž byli jeho poddaní trestáni. Panovník nemusel zachovávat zákony jako jeho poddaní. To všechno otupovalo Davidovo vědomí, jak velice odporný je hřích. A místo aby se v pokoře opřel o moc Hospodinovu, začal věřit ve vlastní moudrost a sílu. Jakmile se satanovi podaří odvrátit duši od Boha, snaží se podnítit nečisté choutky, jež vyvolává lidská smyslnost. Nepřítel nezasáhne náhle, jeho působení není z počátku prudké a nápadné. Nejprve skrytě podrývá naši pevnost v dodržování zásad. Začíná zdánlivými maličkostmi — nabádá nás, abychom porušovali věrnost Bohu, přestali se někdy o něho opírat a řídili se světskými mravy a zvyky. {PP 539.2}"

David, který si žil v klidu a v naprostém bezpečí, s však spustil Boha, začal naslouchat satanovi a poskvrnil svou duši hříchem. Ten, jehož nebe ustanovilo vůdcem národa, jehož Bůh vyvolil, aby prováděl jeho zákon, sám pošlapal předpisy Boží...

Nyní však, když hřešil a svých hříchů nelitoval, nežádal nebe o pomoc a o radu, nýbrž se sám snažil vybřednout z nebezpečí, do něhož se dostal svým hříchem. Královým svodem se stala zhoubná krása Betsabé, manželky Uriáše Hetejského, jednoho z nejstatečnějších a nejvěrnějších hejtmanů Davidových. Nikdo nemohl předvídat, co se stane, až se zločin prozradí. Zákon Boží vynášel nad cizoložníkem trest smrti a hrdý voják, jemuž bylo takto hanebně ublíženo, se mohl králi pomstít, buď že ho zavraždí, nebo vyvolá v národě vzpouru proti němu. {PP 540.1}

David se všemožně snažil ukrýt svůj hřích, leč nadarmo. Přivedl se sám v moc satanovu, hrozilo mu nebezpečí, čekala ho hanba horší než smrt. Zdálo se mu, že je toliko jedna cesta, jak jí uniknout a David ve svém zoufalství neváhal sáhnout k vraždě a dopustit se tak vedle cizoložství ještě dalšího zločinu. Satan, který přivedl do záhuby Saula, chtěl přivést do zkázy také Davida. Ačkoli v obou případech byla pokušení různá, obě vedla stejně k přestoupení zákona Božího. David dospěl k názoru, že bude-li Uriáš usmrcen v boji rukou nepřítele, nebude se vina za jeho smrt moci přičítat králi. Betsabé se pak bude moci stát Davidovou ženou, čímž se odvrátí podezření a královská čest zůstane zachována. {PP 540.2}
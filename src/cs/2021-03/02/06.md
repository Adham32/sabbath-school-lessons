---
title: 'Víra Nebo Troufalost?'
date: 08/07/2021
---

> <p></p>
> 39Když Mojžíš oznámil všem Izraelcům tato slova, začal lid velice truchlit. 40Za časného jitra vystoupili nahoru na pohoří. Řekli: „Jsme připraveni vystoupit k místu, o němž Hospodin mluvil. Víme, že jsme zhřešili.“ 41Ale Mojžíš je varoval: „Proč zase přestupujete Hospodinův rozkaz? Nezdaří se vám to. 42Nevystupujte tam – vždyť ve vašem středu není Hospodin –, abyste neutrpěli porážku od svých nepřátel. 43Amálekovci a Kenaanci tam budou proti vám a vy padnete mečem, protože jste se odvrátili od Hospodina. Hospodin s vámi nebude.“ 44Přesto opovážlivě vystoupili nahoru na pohoří; ale schrána Hospodinovy smlouvy ani Mojžíš se nehnuli ze středu tábora. 45Vtom sestoupili Amálekovci a Kenaanci, kteří sídlili v onom pohoří, a bili je a pobíjeli až do Chormy. (Nu 14,39–45)

**Osobní studium**

`Uvažuj o úvodních verších (Nu 14,39–45). Jakým způsobem Izraelci reagovali na Boží soud? Jak vnímáš jejich reakci?`

Reakce Izraelců byla typická: „Jsme připraveni vystoupit k místu, o němž Hospodin mluvil. Víme, že jsme zhřešili“ (Nu 14,40). Jejich hříchem byla nedůvěra. Kdyby Bohu důvěřovali, mohli obsadit zaslíbenou zemi. Jelikož se však Bohu vzepřeli, Bůh je odsoudil a měli zemřít na poušti. Oni ale nabyli přesvědčení, že pokud přece jen udělají to, co měli udělat na začátku, odčiní svou nevěru a zbaví se Božího trestu. I tento pokus však byl projevem toho, že Bohu nevěří a nepřijímají jeho soud. Bezprostředním následkem jejich troufalého a tvrdohlavého jednání bez Boží podpory a Mojžíšova vedení však bylo zklamání a smrt.

Když se člověk ve věcech víry rozhodne jednat troufale a na vlastní pěst, může to skončit fatálně. Často je takové naše chování způsobeno tím, že se bojíme. Máme strach a uděláme rozhodnutí, kterých později litujeme.

Apoštol Pavel v 1K 10,1–11 nastínil zajímavou paralelu mezi putováním Izraelců po poušti a životem Božího lidu před druhým příchodem Ježíše Krista. Během dějin Boží lid na své cestě do zaslíbené země opakovaně putoval pouští. Tato poušť měla a má různé podoby. Momentálně to vypadá, jako bychom procházeli všudypřítomnou záplavou médií, nepřetržitého pípání příchozích zpráv a nekonečného hluku zábavy různého druhu. Pornografie je prodávána jako recept pro šťastný vztah a materialismus jako řešení všech problémů. Kdybychom jen byli o něco mladší, zdravější, zdatnější, bohatší nebo svůdnější, všechny obtíže by se vyřešily...

Podobně jako Izraelci, ani my neumíme najít klid a uspokojení hledáme na nesprávných místech.

**Aplikace**

`Uvažuj o tom, co jsi dělal ve vlastní síle, a naopak o rozhodnutích, která vycházela z víry. Co jsi podnikal ve vlastní troufalosti, ve snaze něco si dokázat? V čem se projevily základní rozdíly takového chování? Přinesly ti tvé vlastní snahy do života skutečné uspokojení, klid a mír?`

---

#### Další čtení: Vybrané citace od Ellen Whiteové

Duch, který převládá v naší době, je duch nevěry a odpadlictví, duch „osvícení,“ protože prý vychází z poznání pravdy, ve skutečnosti však je to duch nejzaslepenější opovážlivosti. Lidské nauky jsou vyvyšovány a dosazovány na místo, kde by měl být Bůh a zákon Boží. Satan svádí muže a ženy k neposlušnosti a slibuje jim, že v neposlušnosti najdou svobodu a svoboda z nich udělá bohy. Lze vidět ducha odporu proti jasnému slovu Božímu, ducha modlářského vyvyšování lidské moudrosti nad božské zjevení. Tím, že se přizpůsobují světským zvykům a podléhají světským vlivům, lidé dovolují, aby se jejich mysl zatemnila a zmátla natolik, že se pak zdá, jakoby ztratili všechnu schopnost rozeznat mezi světlem a tmou, mezi pravdou a bludem. Tak daleko se vzdálili od správné cesty, že názory několika takzvaných filosofů pokládají za věrohodnější než pravdy bible. Prosby a zaslíbení slova Božího, varování před neposlušností a modloslužebnictvím, jež slovo Boží obsahuje — to vše, jak se zdá, nestačí k tomu, aby se pohnula jejich srdce. Takovou víru, jakou byl prodchnut Pavel, Petr a Jan, považují za staromódní, mystickou, nehodnou rozumu moderních myslících lidí. {PK 116.2}
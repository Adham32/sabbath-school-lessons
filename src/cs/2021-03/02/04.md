---
title: 'Nespokojenost Jako Začátek Vzpoury'
date: 06/07/2021
---

> <p></p>
> 1Celá pospolitost se pozdvihla; dali se do křiku a lid tu noc proplakal. 2Všichni Izraelci reptali proti Mojžíšovi a Áronovi a celá pospolitost jim vyčítala: „Kéž bychom byli zemřeli v egyptské zemi nebo na této poušti! Kéž bychom zemřeli! 3Proč nás Hospodin přivedl do této země? Abychom padli mečem? Aby se naše ženy a děti staly kořistí? Nebude pro nás lépe vrátit se do Egypta?“ 4I řekli si vespolek: „Ustanovme si náčelníka a vraťme se do Egypta!“ (Nu 14,1–4)

**Osobní studium**

Následující příběh začíná pozitivním konstatováním. Izraelci se konečně dostali k hranicím Kanaánu a dvanáct průzkumníků bylo vysláno prozkoumat zemi. Jejich zpráva byla pozoruhodná.

`Přečti si zprávu, kterou podali vyzvědači (Nu 13,26–33). Co způsobilo, že lid začal reptat? Jak se Káleb pokoušel zachránit situaci? Co mohlo být příčinou toho, že jednotliví vyzvědači vnímali situaci v Kanaánu rozdílně?`

Navzdory velkému Kálebovu úsilí získaly nakonec hlasy pochybovačů většinu. Izraelci se dobrovolně rozhodli neobsadit zemi, kterou jim Bůh zaslíbil. Jejich srdce byla naplněna neklidem a nespokojeností. Namísto vítězného pochodu a radostného pokřiku upadli do agónie hněvu, bolesti a znechucení.

Když máme v srdci neklid, je pro nás velmi těžké jít ve víře vpřed. Nespokojenost však neovlivňuje jen naše pocity. Psychologové ukazují, že mezi nedostatkem odpočinku (včetně nedostatku spánku) a špatnými rozhodnutími existuje velmi jasná příčinná souvislost.

`Uvažuj o textu Nu 14,1–10. Jaké události následovaly po přijetí „špatných zpráv“, které lidu představila většina vyzvědačů?`

Situace se neustále zhoršovala. Jozue a Káleb zoufale prosili: „Nechtějte se přece bouřit proti Hospodinu“ (Nu 14,9). Jejich slova však ostatní neposlouchali a celé shromáždění křičelo, aby je ukamenovali. Nespokojenost vede ke vzpouře a vzpoura nakonec vede k smrti.

„Celé shromáždění bylo oklamáno. Zrádci vykonali své dílo. Kdyby byli pouze dva muži přinesli špatnou zprávu a ostatních deset by je povzbuzovalo, aby ve jménu Hospodinově obsadili zemi, kvůli své bezbožné nevíře by se byli stejně raději chopili rady těch dvou místo oněch deseti. Lidé začali volat, aby byli Káleb a Jozue ukamenováni.

Šílený dav se s divokým řevem hnal kupředu, když tu jim kameny vypadly z rukou. Třásli se strachy. Bůh zasáhl. Svatostánek ozářila sláva Boží přítomnosti v podobě plápolajícího ohně. Nikdo se neodvážil pokračovat v odboji. Zvědové, kteří podali špatnou zprávu, byli naplněni hrůzou a vytratili se do svých stanů.“ (PP 390; NUD 181)

Hned potom se však všem ukázala Hospodinova sláva. Když čteme příběh v Numeri 14, zdá se, jako by se na chvíli zastavil čas a my jsme měli příležitost být svědky rozhovoru Hospodina s Mojžíšem. Bůh jasně řekl, že ačkoli hněv Izraele byl namířen vůči Jozuovi a Kálebovi, ve skutečnosti šlo o vzpouru proti Nejvyššímu.

**Aplikace**

`Jak velký vliv na tebe mají kritické hlasy ve tvém okolí (přátelé, média)? Kolik času a pozornosti jim věnuješ? Kolik času naopak věnuješ pozitivním aktivitám, které mohou být pro ostatní přínosem a něco, s Boží pomocí, změnit?`

---

#### Další čtení: Vybrané citace od Ellen Whiteové

Popsali krásu a úrodnost země, začali všichni zvědové, až na dva, mluvit o potížích a nebezpečích, která čekají Izraelské, pokusí-li se dobýt Kanaánu. {PP 285.3}

Nyní se situace změnila. Naději a odvahu lidu zatlačilo zoufalství, když vycítili z líčení zvědů nedostatek víry a odvahy, který v nich vzbudil satan. Nevíra zvědů vyvolala v nich chmurné představy a zapomněli na mocnou sílu Boží, která již tak často zasála v jejich prospěch. Přestali uvažovat, nemysleli na to, že Bůh, který je přivedl až sem, jim zajisté dá přislíbenou zemi; nevzpomněli už, jakým zázrakem je Bůh osvobodil z moci jejich utlačovatelů, když jim razil cestu mořem a zahubil vojska faraónova, která je pronásledovala. Zapomněli na Boha a počínali si tak, jakoby museli spoléhat jen na sílu svých zbraní. {PP 285.4}

Ve své nevíře zapomněli na moc Boží, nedůvěřovali ruce, která je bezpečně zavedla až sem. A dopustili se opět své dřívější chyby, že začali reptat proti Mojžíšovi a Árónovi. {PP 286.1}

Těchto deset mužů se dalo nesprávnou cestou. Postavili se tvrdošíjně proti Kálefovi a Jozuovi, proti Mojžíšovi i proti Bohu. A čím dále byli ve svém úmyslu odhodlanější. Rozhodli se, že zmaří všechny pokusy o dobytí Kanaánu. Překrucovali skutečnosti, aby mohli upevnit svůj zhoubný vliv. „Země, již jsme prošli a spatřili, jest země taková, ješto hubí obyvatele své,“ (4. Mojžíšova 13,33) prohlašovali. Nebyla to jenom zlá zpráva, nýbrž byla i vylhaná. Zpráva si sama odporovala... Když se však člověk poddá nevíře, dává se tím pod vládu satanovu a nikdo neví, kam až ho zavede. {PP 286.4}

V zápětí došlo k pozdvižení a otevřené vzpouře. Satan získal nadvládu a zdálo se, že lidé pozbyli rozumu... Tím obviňovali ze lži nejen Mojžíše, ale i samého Boha, že jim slíbili zemi, které nemohou dobýt. A zašli tak daleko, že si zvolili náčelníka, aby je zavedl zpět do země jejich utrpení a otroctví, z níž byli vysvobozeni silnou rukou Všemohoucího. {PP 287.1}
---
title:  'Cesta ke spáse'
date:  09/02/2022
---

> <p></p>
> 9I když takto mluvíme, jsme o vás přesvědčeni, milovaní, že jste na dobré cestě ke spáse. 10Bůh není nespravedlivý, a proto nezapomene, jak jste se činem své lásky k němu přiznali, když jste sloužili a ještě sloužíte bratřím. 11Toužíme jen, aby na každém z vás bylo vidět neutuchající horlivost až do konce, kdy se naplní naše naděje; 12proto neochabujte, ale vezměte si za vzor ty, kdo pro víru a trpělivost mají podíl na zaslíbení. (Žd 6,9–12)

**Osobní studium**

Po výrazném varování ve verších Žd 6,4–8 apoštol Pavel vyjadřuje důvěru, že čtenáři od Syna neodpadli a ani v budoucnu se jim to nestane. Pavel věří, že jeho posluchači vezmou vážně jeho varování a to je povede správným směrem. Jsou jako „zem“, kterou kultivuje Bůh a která přináší dobré ovoce. Tito lidé dostanou Boží požehnání (Žd 6,7) a jsou „na dobré cestě ke spáse“ (Žd 6,9).

Uvažuj o úvodním textu (Žd 6,9–12). Vytvoř si seznam dobrých věcí, které čtenáři listu Židům dělali, a vysvětli, co znamenají.

Svou lásku k Bohu projevují věřící svou službou bratřím. Nebyly to jen ojedinělé činy v minulosti, ale trvalá činnost, která přetrvává až do současnosti. Skutečný charakter člověka neodhalují náhodné činy. Největším důkazem lásky k Bohu nejsou „jednorázové náboženské“ skutky, ale trvalá služba lásky bližním – zvláště těm, kteří jsou znevýhodněni (Mt 10,42; Mt 25,31–46). Pavel proto vybízí věřící, aby nezapomínali konat dobro – „dobročinnost a štědrost“ (Žd 13,2.16).

Soustřeďme se znovu na verš Žd 6,12. Varuje všechny, aby „nezlenivěli“ (ČSP), „ne­ochabovali“ (ČEP). To je charakteristické pro ty, kteří duchovně nedozráli a hrozí jim odpadnutí (Žd 5,11; 6,12). Naděje není udržována při životě intelektuálním cvičením víry, ale vírou vyjádřenou skutky lásky (Ř 13,8–10).

Pavel chce, aby si čtenáři vzali za vzor ty, kteří se na základě trpělivosti a víry stanou dědici zaslíbení. Izraelce, kteří putovali po poušti, apoštol představuje jako negativní příklad. Neprojevili víru a vytrvalost, a tak nezdědili to, co jim bylo slíbeno. Pak představuje Abrahama (Žd 6,13–15) jako příklad toho, kdo prostřednictvím „víry a trpělivosti“ zdědil zaslíbení. Seznam pozitivních příkladů se rozšiřuje o další „postavy víry“ v Židům 11 a vrcholí v Ježíši v Židům 12. Ježíš je největší příklad víry a trpělivosti (Žd 12,1–4). Ve Zj 14,12 jsou vytrvalost, zachovávání přikázání a věrnost Ježíši charakteristickými znaky svatých v době konce.

**Aplikace**

`Někdy musíme ty, které milujeme, varovat. Co se můžeme od apoštola naučit ohledně varování a povzbuzování ostatních?`
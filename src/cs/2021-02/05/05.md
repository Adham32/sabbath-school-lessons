---
title: 'Veliký A Zdatný Národ'
date: 28/04/2021
---

> <p></p>
> Abraham se jistě stane velikým a zdatným národem a budou v něm požehnány všechny pronárody země. (Gn 18,18)

> <p></p>
> 6Bedlivě je dodržujte. To bude vaše moudrost a rozumnost před zraky lidských pokolení. Když uslyší všechna tato nařízení, řeknou: „Jak moudrý a rozumný lid je tento veliký národ!“ 7Což se najde jiný veliký národ, jemuž jsou jeho bohové tak blízko, jako je nám Hospodin, náš Bůh, kdykoli k němu voláme? 8A má jiný veliký národ nařízení a práva tak spravedlivá jako celý tento zákon, který vám dnes předkládám? (Dt 4,6–8)

**Osobní studium**

Bůh neslíbil Abrahamovi jen to, že v něm budou požehnány všechny čeledi země. Hospodin mu také řekl, že se stane „velkým a zdatným národem“. Toto zaslíbení dostal muž, jehož manželka byla ve věku, kdy už nemohla mít děti. I když Abraham neměl potomky, dokonce ani jednoho jediného syna, Bůh mu slíbil oboje.

Toto zaslíbení se nenaplnilo v plné míře, dokud Abraham žil. Dokonce ani za života Izáka a Jákoba. Bůh je zopakoval Jákobovi a řekl mu, že se naplní v Egyptě, ale ani Jákob se toho ve skutečnosti nedožil. Nakonec se však zaslíbení přece jen naplnilo.

`Proč chtěl Bůh učinit z Abrahamova potomstva zvláštní národ? (Dt 4,6–8) Jaký plán měl tento národ naplnit? (Iz 60,1–3)`

Z Písma je zřejmý Boží záměr. Prostřednictvím svědectví Izraele, který by byl díky Božímu požehnání šťastným, zdravým a svatým lidem, chtěl Bůh přivést národy světa k sobě. Tento národ měl být příkladem toho, jaké požehnání přináší poslušnost Bohu. Národy země by začaly uctívat pravého Boha. Pozornost lidstva by se zaměřila na Izrael, na jejich Boha a na Mesiáše, Spasitele světa, který se objeví v jeho středu.

„Izraelci měli obsadit celé Bohem vymezené území. Národy, které odmítly uctívat pravého Boha, se měly z Kenaanu odstěhovat. Bůh si však přál, aby Izraelci projevovali jeho povahu a přitahovali k němu ostatní národy. Pozvání evangelia měli tlumočit celému světu. Předobraznou obětní službou měli vyvýšit Krista před všemi národy a všichni, kteří by jej přijali, měli žít.“ (COL 290; PM 147)

**Aplikace**

`Jaké paralely existují mezi tím, co chtěl Bůh vykonat prostřednictvím Izraele, a co chce vykonat prostřednictvím své církve v současnosti? (1Pt 2,9)`

#### Další čtení: Vybrané citace od Ellen Whiteové

Mnozí lidé nedokážou dělat konkrétní plány do budoucna. Jejich život je nevyrovnaný. Nedovedou poznat, jak věci dopadnou, a to je často naplňuje úzkostí a neklidem. Mějme na mysli, že život Božích dětí na tomto světě je životem poutníka. Nedostává se nám moudrosti, abychom věděli, jak plánovat svůj život. Není naším úkolem utvářet si budoucnost. „Abraham věřil, a proto uposlechl, když byl povolán, aby šel do země, kterou měl dostat za úděl; a vydal se na cestu, ačkoli nevěděl, kam jde. Věřil, a proto žil v zemi zaslíbené jako cizinec, bydlil ve stanech s Izákem a Jákobem, pro které platilo totéž zaslíbení, a upínal naději k městu s pevnými základy, jehož stavitelem a tvůrcem je sám Bůh.“ Židům 11,8-10. {ZNP 258.3}

Velmi mnoho lidí si plánuje skvělou budoucnost, a utrpí naprostý nezdar. Nechte za sebe plánovat Boha. Věřte jako malé dítě vedení Toho, který „střeží nohy svých věrných“. 1. Samuelova 2,9. Bůh nikdy nevede své děti jinak, než jak by se samy rozhodly, aby je vedl, kdyby mohly vidět konec od počátku a poznat slávu záměru, který plní jako Boží spolupracovníci. {ZNP 258.5}

Jen Izaiášovi bylo dáno, aby Judovi objasnil pravdu, že k Izraeli Božímu budou přičteni mnozí, kteří nepocházejí z Abrahámova semene. Toto učení nebylo v souladu s náboženskou naukou jeho doby, přesto Izaiáš nebojácneě hlásal poselství dané mu Bohem a přinesl naději mnohému srdci toužícímu po duchovních požehnáních, přislíbených semeni Abrahámovu. {PK 242.1}

Když byla smlouva obnovena krátce před narozením Izákovým, byl Boží záměr s lidstvem znovu objasněn. „Požehnáni budou v něm všickni národové země,“ (1. Mojžíšova 18,18) znělo ujištění Hospodinovo o zaslíbeném dítěti. Později pak nebeský posel znovu prohásil: „Požehnáni budou v semeni tvém všickni národové země.“ 1. Mojžíšova 22,18. {PK 242.4}

Podmínky této smlouvy v celém rozsahu byly dobře známy dítkám Abrahamovým a dětem jejich dětí. Aby se mohli stát požehnáním národů a aby jméno Boží bylo učiněno známým „na vší zemi“ (2. Mojžíšova 9,16), byli Izraelští vysvobozeni z egyptské poroby. Budou-li poslušni požadavkům Božím, předběhnou ostatní národy v moudrosti a chápání; této nadřazenosti však dosáhnou a udrží si ji jen proto, aby skrze ně mohl být splněn záměr Boží se všemi národy země. {PK 243.1}
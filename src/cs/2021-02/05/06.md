---
title: 'Velké Učiním Tvé Jméno!'
date: 29/04/2021
---

> <p></p>
> Nato řekli: „Nuže, vybudujme si město a věž, jejíž vrchol bude v nebi. Tak si učiníme jméno a nebudeme rozptýleni po celé zemi.“ (Gn 11,4)

> <p></p>
> Učiním tě velkým národem, požehnám tě, velké učiním tvé jméno. Staň se požehnáním! (Gn 12,2)

**Osobní studium**

`Proč se Bůh rozhodl dát Abrahamovi zvláštní požehnání – udělat jeho jméno „velkým“? (Gn 12,2) Jaký je rozdíl mezi tím, co si řekli obyvatelé Babylóna (Gn 11,4), a co řekl Bůh o Abrahamovi?`

I když se plán spasení zakládá na tom, co Kristus učinil pro nás, my, kteří přijímáme Boží milost, jsme jeho součástí. Musíme se rozhodnout – důležitou roli sehrává naše svobodné rozhodnutí. Drama věků, boj mezi Kristem a satanem, ještě stále probíhá v nás i prostřednictvím nás. Lidé i andělé sledují, jak tento zápas probíhá. (1K 4,9) Kdo jsme, co říkáme a co děláme – i když se nám zdá, že se to dotýká jen našeho bezprostředního okruhu působnosti – má následky, které v určitém smyslu dosahují do vesmíru. Svými slovy, skutky, dokonce i postoji můžeme vzdát slávu Bohu, který pro nás vykonal tak mnoho, anebo mu můžeme dělat ostudu a zneuctívat jeho jméno. Když Bůh řekl Abrahamovi, že zvelebí jeho jméno, určitě to nemyslel tak, jako když svět mluví o někom slavném. To, co v Božích očích dělá „velké“ jméno, je charakter, víra, poslušnost, pokora a láska k jiným. Přestože v současnosti zrovna tyto vlastnosti obvykle nejsou potřebné k tomu, aby byl někdo slavným, měl by je svět uznávat.

**Aplikace**

`Jak se dnes stává něčí jméno známým a velkým? Jak ovlivňuje postoj okolního světa náš pohled na „velikost“ člověka?`

#### Další čtení: Vybrané citace od Ellen Whiteové

Poslušností se nerozumí pouhé formální plnění příkazů, nýbrž služba lásky. Zákon Boží je výrazem pravé povahy Boží, je ztělesněním velké zásady lásky, a proto je základem vlády Boží na nebi i na zemi. Jsou-li naše srdce nově stvořena k obrazu Božímu, je-li v duši vštípena božská láska, je možné, aby se zákon Boží neprojevil v životě? Je-li zásada lásky vštípena do srdce, je-li člověk znovuzrozen podle obrazu toho, jenž ho stvořil, je splněno zaslíbení nové smlouvy. „Dám jim své zákony do srdce, a vepíši jim je do myslí“ Židům 10,16. A je-li zákon zapsán do srdce, bude utvářet život. Poslušnost - služba lásky a oddanost lásce - je pravým znamením učednictví. {CK 42.3}
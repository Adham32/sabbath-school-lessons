---
title: 'Když Se Věci Pokazí'
date: 27/03/2021
---

> <p>Základní verš</p>
> „I řekl Bůh: ‚Učiňme člověka, aby byl naším obrazem podle naší podoby…‘ Bůh stvořil člověka, aby byl jeho obrazem, stvořil ho, aby byl obrazem Božím, jako muže a ženu je stvořil.“ (Gn 1,26.27)

Biblická zpráva o stvoření oplývá nadějí, štěstím a dokonalostí. Každý stvořitelský den Bůh končí prohlášením, že „to je dobré“. To však dnes, při pohledu na svět kolem nás, říct nemůžeme. Je jisté, že tajfuny, zemětřesení, hlad a nemoci nebyly součástí tohoto „dobrého“ stvoření. Co se stalo? Proč už věci nejsou takové, jako byly na počátku?

Šestý stvořitelský den končí prohlášením: „Bůh viděl, že všechno, co učinil, je velmi dobré.“ Důvodem k tomuto prohlášení bylo, že právě ten den Bůh stvořil bytosti ke svému obrazu – lidi. Tyto stvořené bytosti byly po každé stránce dokonalé; musely být, vždyť byly stvořeny k Božímu obrazu. Nesetkáváme se u nich ani s náznakem toho, že by lidé měli sklony být vrahy, zloději, lháři, podvodníky nebo by byli jinak zkažení. Když porovnáme svět, ve kterém dnes žijeme, se světem, o kterém čteme v Gn 1, jasně vidíme, že se muselo stát něco strašného.

Co se to s naším světem stalo? Jaké důsledky to pro nás má? A jakou naději nám do toho všeho nabízí a přináší Bůh?

**Osnova lekce**

V této úvodní lekci budeme uvažovat o počátku lidských dějin a o tom, co se s tímto dokonalým stvořením stalo. Díky tomu si budeme moci uvědomit, proč vlastně potřebujeme Boží pomoc a v jaké podobě k nám přichází.

I. 	Ideální Boží stvoření

• Svět je stvořen jako dokonalý a velmi dobrý (neděle)

• Lidé byli stvořeni k Božímu obrazu (pondělí)

• Člověk je stvořen do vztahu s milujícím Bohem (úterý)

II.	Tragédie hříchu a nová naděje

• Lidstvo má svobodu rozhodnout se, zda chce žít s Bohem (středa)

• Pád do hříchu a nová naděje (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

Vláda Boží není - jak se nám satan snaží namluvit - založena na slepé podřízenosti, na nerozumném násilí, nýbrž se dovolává rozumu a svědomí. „Pojďte, projednejme to spolu“ (Izajáš 1,18), zve Stvořitel bytosti, které stvořil. Bůh neznásilňuje vůli stvořených bytostí. Nemůže přijmout pocty, které mu nevzdáváme rádi a dobrovolně. Vynucené podřízení by bránilo veškerému skutečnému rozvoji mysli nebo povahy a učinilo by z člověka pouhý nástroj. To není úmyslem Stvořitele. Bůh si přeje, aby člověk, koruna jeho stvořitelského díla, dosáhl nejvyššího možného vrcholu rozvoje. Ukazuje nám nejskvělejší požehnání, jenž nám chce udělit svou milostí. Zve nás, abychom se mu odevzdali, aby v nás mohl konat svou vůli. Na nás záleží, abychom se rozhodli, zda chceme být vysvobozeni z otroctví hříchu, abychom mohli sdílet slavnou svobodu synů Božích. {CK 31.4}
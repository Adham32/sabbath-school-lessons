---
title: 'Na Počátku…'
date: 28/03/2021
---

> <p></p>
> Na počátku stvořil Bůh nebe a zemi. (Gn 1,1)

> <p></p>
> Ve víře chápeme, že Božím slovem byly založeny světy, takže to, na co hledíme, nevzniklo z viditelného. (Žd 11,3)

**Osobní studium**

I když by se mohlo zdát, že starověká představa o naší Zemi jako ploché desce, podle některých představ podpírané bájnými zvířaty (např. slony či želvami), patří jen do dávné minulosti, není tomu, žel, úplně tak. I v současné době se mezi lidmi objevují teorie o ploché Zemi. Jejich průkopníkem byl Američan Samuel Rowbotham, který roku 1849 publikoval spis Zetetická astronomie, v němž popsal Zemi jako disk se středem na severním pólu, na okrajích obklopený obrovskou ledovou hradbou známou jako Antarktida. K Rowbothamovu odkazu se hlásí Flat Earth Society, kterou založil roku 1956 v Doveru jistý Samuel Shenton. Podle ní jsou všechny snímky zeměkoule z vesmíru podvrhy, kterými se vědecká lobby snaží získat financování pro svůj výzkum.

I když nás to může udivovat či přímo šokovat, ukazuje nám to, že lidé se stále zajímají o zásadní otázky lidské existence i o samotnou podstatou vesmíru. Jaký je to svět, do kterého jsme se narodili? Kde můžeme najít spolehlivý zdroj informací o jeho původu, podobě a smyslu? Komu v tomto ohledu máme věřit? Proč tu jsme? Jak jsme se sem dostali? Kam spějeme? To jsou základní a klíčové otázky, které si lidé kladou. Chápání toho, kdo jsme a odkud jsme sem přišli, ovlivní totiž ve velké míře náš život a to, jak se zde na zemi chováme.

`Co Bible říká o vzniku a původu naší země? (Gn 1,1; Žd 1,10; 11,3) Jakou roli v tomto židovsko-křesťanském přesvědčení hraje víra, a jakou ověřitelné důkazy?`

Je zajímavé, že Bible se nikde nesnaží primárně „dokázat“, že Bůh je Stvořitel. Jednoduše to předpokládá, bere to jako základní východisko. To neznamená, že by toto tvrzení bylo v rozporu s tím, co můžeme vidět, zkoumat či ověřovat. Přesto ale zůstává pravdou, že tuto skutečnost buď přijmeme vírou, nebo ji odmítneme. Víra je vlastně jediný způsob, jak můžeme stvoření přijmout, a to z jednoduchého důvodu – nikdo z nás při stvoření nebyl, nikdo ho na vlastní oči neviděl. Je pro nás logicky nemožné být při svém vlastním stvoření. Také i sekulární lidé, ať mají na původ světa jakýkoliv názor, musí svoji teorii přijmout jen vírou – a to ze stejného důvodu: Nikdo z nás při tom nebyl.

**Aplikace**

`Co pro tebe znamená vědomí, že nejen tato planeta, ale i život na ní, včetně toho tvého, je součástí Božího plánu a záměru? Je to pro tebe přednost? Zodpovědnost?`

#### Další čtení: Vybrané citace od Ellen Whiteové

Jak však je tento zákon pošlapáván! Dnešní svět je ve zjevné vzpouře proti Bohu. Je to vpravdě svéhlavé pokolení, nevděčné, povrchní, neupřímné, pyšné a odpadlé. Lidé si nevšímají bible a nenávidí pravdu. Ježíš vidí, jak je jeho zákon zavrhován, jak je jeho láskou pohrdáno a jak lhostejně se jedná s jeho služebníky. Oblažuje svými milostmi, avšak tyto milosti nenacházejí ocenění. Upozorňuje a varuje, avšak tyto výstrahy zůstávají nepovšimnuty. Chrámová nádvoří lidské duše se změnila ve veřejné tržiště. Hoví se sobectví, závisti, pýše a zlobě. {PK 120.3}

Mnozí dokonce neváhají vysmívat se slovu Božímu. Ti, kdož věří, že slovo platí do písmene, jsou vystaveni posměchu. Roste pohrdání zákonem a pořádkem jako přímý následek přestoupení jasných přikázání Hospodinových. Odvrácení od cesty poslušnosti plodí násilí a zločinnosti. Pohleďte jen, jak ubozí a bědní jsou ti mnozí, kteří se klanějí před oltáři model a v marnostech hledají štěstí a pokoj! {PK 120.4}
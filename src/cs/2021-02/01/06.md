---
title: 'Narušený Vztah A Nová Naděje'
date: 01/04/2021
---

> <p></p>
> Žena viděla, že je to strom s plody dobrými k jídlu, lákavý pro oči, strom slibující vševědoucnost. Vzala tedy z jeho plodů a jedla, dala také svému muži, který byl s ní, a on též jedl. (Gn 3,6)

> <p></p>
> 14I řekl Hospodin Bůh hadovi: „Protožes to učinil, buď proklet, vyvržen ode všech zvířat a ode vší polní zvěře. Polezeš po břiše, po všechny dny svého života žrát budeš prach. 15Mezi tebe a ženu položím nepřátelství, i mezi símě tvé a símě její. Ono ti rozdrtí hlavu a ty jemu rozdrtíš patu.“ (Gn 3,14.15)

**Osobní studium**

„Přestože bylo Evino provinění závažné a mohlo přinést neštěstí pro celé lidstvo, její rozhodnutí neznamenalo nevyhnutelně trest pro celé lidské pokolení. Bylo to promyšlené Adamovo rozhodnutí, které způsobilo, že hřích a smrt nevyhnutelně zasáhly lidstvo. Adam chápal jasný Boží příkaz zřejmě lépe než Eva. Eva byla oklamána satanem, ale Adam ne.“ (1BC 231)

V důsledku tohoto jasného provinění a nedbalého postoje vůči Božímu příkazu se narušil vztah mezi Bohem a člověkem. Upřímné přátelství s Bohem se změnilo v útěk ze strachu z jeho přítomnosti. Společenství a přátelství nahradilo odcizení a chlad. Objevil se hřích a s ním všechny jeho odporné následky. Jestliže se něco nestane, lidstvo čeká věčná zkáza.

Jaký význam měla pro člověka a satana slova vyslovená Bohem v ráji? (Gn 3,15)

Úžasná slova prorocké naděje mluví o tom, že Bůh položí nepřátelství mezi hada a ženu, mezi její potomstvo a jeho potomstvo. Toto nepřátelství vyvrcholí, když se zjeví představitel potomstva ženy – Mesiáš, který satanovi zasadí smrtelný úder do hlavy, zatímco satan mu poraní pouze patu.

Toto mesiášské zaslíbení bylo pro Adama a Evu v jejich bezvýchodné situaci nadějí, která změnila jejich život. Sám Bůh jim dal naději a dbal na její naplnění. Toto zaslíbení Mesiáše a konečného vítězství, i když to tehdy celkem ještě nechápali, je povzneslo z temnoty, ve které se pádem do hříchu ocitli. Obnovilo také jejich vztah s Bohem – vztah lásky a milosrdenství, odpuštění a spasení.

**Aplikace**

`Zamysli se nad tím, proč Pán Bůh volal na člověka „Kde jsi?“ (Gn 3,9) Jak bys mu na tuto otázku odpověděl ty dnes? Co pro tebe znamená jeho nabídka nové šance a naděje?`

#### Další čtení: Vybrané citace od Ellen Whiteové

"Tak Bůh pěstoval Izraele jako vinnou révu u tekoucí vody. Svou vinici založil „na úrodném svahu. Zkypřil ji, kameny z ní vybral a vysadil ušlechtilou révu.“ Izajáš 5,1.2. {PM 108.4}

„Čekal, že vydá hrozny; ona však vydala odporná pláňata.“ Izajáš 5,2. Kristovi současníci vystavovali svou zbožnost na odiv ještě více než jejich předkové. Ještě méně se však v jejich životě projevovaly dary Ducha svatého. Židovský národ nevykazoval ušlechtilé rysy Josefovy povahy... {PM 108.5}

Bůh hledal prostřednictvím Ježíše Krista ovoce, ale nenašel žádné. Izrael jen znehodnocoval zemi. Sama jeho existence se stala kletbou, protože zabíral místo úrodným stromům. Olupoval svět o požehnání, která Bůh chtěl světu udělovat. Izraelité jiným národům představovali Boha nesprávně. Nebyli jen neužiteční, ale stali se dokonce velkou překážkou. Jejich náboženství do určité míry zavádělo na scestí, místo záchrany přinášelo zkázu. {PM 108.6}

Dnešní církvi Boží na zemi — strážkyni vinice Páně — jsou zvlášť drahá poselství, obsahující rady a napomenutí, jež přinášejí poroci, kteří objasňují věčný úmysl Boží s lidstvem. V učení těchto proroků je jasně zjevována láska Boží k ztracenému lidskému pokolení a plán Boží na jeho spasení. Dějiny povolání Izraele, dějiny jeho úspěchů a pádů, jeho znovunabytí božské přízně a jeho zavržení Pánem vinice, dějiny uskutečnování věčného plánu zbožnými, jimž se splní všechna zaslíbení smlouvy — to jen námět poselství, jež po staletí přinášejí poslové Boží církvi Boží. Ani dnes se poselství Boží k církvi Boží neliší od poselství, které přinesl starodávný prorok. {PK 12.3}

Izraeli, doufej v Boha! Pán vinice i dnes shromažďuje z lidí všech národů vzácné ovoce, na které tak dlouho čeká. Brzy přijde Pán do svého vlastnictví; a v tento šťastný den se konečně splní věčný úmysl Boží s domem Izraelským. I způsobí, že „se vkoření Jákob, zkvetne a zroste Izrael, a naplní okršlek zemský ovocem“ Izajáš 27,6. {PK 13.2}
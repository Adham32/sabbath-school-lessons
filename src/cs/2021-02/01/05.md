---
title: 'Rozhodující Moment'
date: 31/03/2021
---

> <p></p>
> 16A Hospodin Bůh člověku přikázal: „Z každého stromu zahrady smíš jíst. 17Ze stromu poznání dobrého a zlého však nejez. V den, kdy bys z něho pojedl, propadneš smrti.“ (Gn 2,16.17)

**Osobní studium**

`Tato zkouška poskytla Adamovi a Evě příležitost využít jejich svobodnou vůli. Byla to také výzva reagovat pozitivně nebo negativně na vztah ke Stvořiteli. Byl to důkaz, že Bůh je stvořil jako svobodné, morální bytosti. Vždyť kdyby neměli příležitost neposlechnout, proč by se Bůh namáhal varovat je před neposlušností?`

„Všechno, co tomu předchází, je přípravou na vyvrcholení. Budoucnost lidského pokolení závisí na tomto jediném zákazu. Člověk se nemůže zamotat v množství různých otázek. Musí pamatovat na jedno jediné Boží nařízení. Skutečnost, že mu dal jen jeden zákaz, je projevem Božího milosrdenství. Pozadí široké Boží nabídky – ‚z každého stromu zahrady smíš jíst‘ – svědčí o tom, že tento jeden zákaz není něčím, co by člověka omezovalo.“ (Leupold, H. C. Exposition of Genesis, sv. 1, Columbus, OH: Wartburg Press, 1942, s. 127)

Výzvou k poslušnosti jim Bůh chtěl říci: Já jsem váš Stvořitel. Učinil jsem vás ke svému obrazu. Já vás udržuji při životě, díky mně žijete, hýbete se a jste. Postaral jsem se o vše, co potřebujete pro svoje štěstí a blaho (potravu, domov, společnost), a ustanovil jsem vás pány tohoto světa. Jestliže jste ochotni z lásky ke mně potvrdit vztah se mnou, potom budu vaším Bohem a vy budete mými dětmi. Tento vztah a důvěru, která z něho automaticky vyplývá, můžete potvrdit tak, že poslechnete můj konkrétní příkaz.

Náš vztah s Bohem může být efektivní a trvalý jen tehdy, jestliže se svobodně rozhodneme přijmout jeho vůli. Odmítnout jeho vůli v podstatě znamená, že na něm chceme být nezávislí; že si myslíme, že ho nepotřebujeme.

**Aplikace**

`V kterých momentech svého života můžeš i ty stát před podobnou „zkouškou“ či rozhodováním jako kdysi naši prarodiče? Dokážeš přijmout Boží vůli (vyjádřenou např. v jeho zákoně), i když jí třeba plně nerozumíš, nebo máš spíše tendenci k postoji: „Ale já si myslím…“?`

#### Další čtení: Vybrané citace od Ellen Whiteové

Bůh promlouvá ke svému lidu požehnáními, jež mu dává. Jestliže si jich však neváží, pak k němu promluví tak, že mu požehnání odejme; tím ho pohne k tomu, aby uznal své hříchy a vrátil se k němu s celým srdcem. {PP 351.2}

Měli bychom stále myslet.na všechna požehnání, jichž se nám dostává od Boha a když si uvědomíme jeho velkou lásku, rádi svěříme všechno do rukou toho, jenž byl za nás přibit na kříž. {CK 71.1}

Na křídlech modlitby může člověk vystoupit blíže k nebi. V nebeských dvorech je Bůh uctíván zpěvem a hudbou a vyslovujeme-li Bohu vděčnost, přibližujeme se svým uctíváním uctívání nebešťanů. „Oslaví mě ten, kdo v oběť podá díkůvzdání“, řekl Bůh. Přistupme s uctivou radostí před svého Stvořitele, ať slyší naše„vzdávání díků a prozpěvování“ Žalm 50,23; Izajáš 51,3. {CK 71.2}

Bůh nám dal sílu k rozhodování. Je na nás, abychom tuto schopnost volby používali. Nemůžeme změnit svá srdce. Nemůžeme ovládnout své myšlení, své pudy a své náklonnosti. Nemůžeme se sami stát svatými, vhodnými pro Boží službu. Můžeme se však rozhodnout sloužit Bohu. Můžeme Bohu odevzdat svou vůli. Pak v nás Bůh bude působit, abychom chtěli jednat a skutečně jednali podle jeho vůle. Tak se celá naše přirozenost dostane pod Kristovu vládu. {ZNP 87.1}

Správným užitím vůle můžeme dosáhnout naprostou změnu v životě. Odevzdáme-li svou vůli Kristu, spojíme se s Boží mocí. Dostaneme sílu shůry a budeme pevní. Každý, kdo spojí svou slabost, nepevnou lidskou vůli s všemohoucí, neochvějnou vůlí Boží, může žít čistým a ušlechtilým životem, to znamená životem, který vítězí nad choutkami a vášněmi. {ZNP 87.2}
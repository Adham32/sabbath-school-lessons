---
title: 'Smlouva S Mojžíšem'
date: 07/04/2021
---

> <p></p>
> 2Bůh promluvil k Mojžíšovi a ujistil ho: „Já jsem Hospodin. 3Ukázal jsem se Abrahamovi, Izákovi a Jákobovi jako Bůh všemohoucí. Ale své jméno Hospodin jsem jim nedal poznat. 4Ustavil jsem s nimi také svou smlouvu, že jim dám kenaanskou zemi, zemi jejich putování, kde pobývali jako hosté. 5Rovněž jsem uslyšel sténání Izraelců, které si Egypťané podrobili v otroctví, a rozpomenul jsem se na svou smlouvu. 6Proto řekni Izraelcům: Já jsem Hospodin. Vyvedu vás z egyptské roboty, vysvobodím vás z vašeho otroctví a vykoupím vás vztaženou paží a velkými soudy. 7Vezmu si vás za lid a budu vám Bohem. Poznáte, že já jsem Hospodin, váš Bůh, který vás vyvede z egyptské roboty. 8Dovedu vás do země, kterou jsem přísežně slíbil dát Abrahamovi, Izákovi a Jákobovi. Vám ji dám do vlastnictví. Já jsem Hospodin.“ (Ex 6,2–8)

**Osobní studium**

`Jak můžeme rozumět tomu, když Bůh říká, že se rozpomenul na svoji smlouvu? (Ex 6,5) Čím tato slova navazují na dřívější biblické smlouvy, a co je zde nového?`

Po odchodu z Egypta uzavřeli Izraelci na Sínaji smlouvu, která úzce souvisí s vysvobozením z otroctví a s obětním systémem, který Bůh nařídil jako prostředek smíření a odpuštění hříchů. Jako každá jiná, i tato smlouva byla smlouvou milosti. Bůh skrze ni rozšířil milost na svůj lid.

**V této smlouvě se z velké části opakuje to, o co šlo ve smlouvě s Abrahamem**:

`Bůh má ke svému lidu zvláštní vztah (srov­nej s Gn 17,7.8 a Ex 19,5.6).`

`Zaslíbení o velkém národu (srovnej s Gn 12,2 a Ex 19,6).`

`Požadavek naší poslušnosti (srovnej s Gn 17,9).`

V souvislosti s vysvobozením z Egypta a smlouvou na Sínaji se v Biblickém komentáři píše: „Všimněte si pořadí: Bůh nejprve zachraňuje Izraelce a potom jim dává svůj zákon, aby ho dodržovali. To samé pořadí platí i v evangeliu. Nejdříve nás Kristus zachraňuje od hříchu, potom vkládá svůj zákon do našeho srdce.“ (1BC 602)

**Aplikace**

`Co dělá Pán Bůh pro to, abychom se stali jeho lidem? (Ex 6,7) Cítíš se být součástí Božího lidu? Proč? Co to pro tebe znamená?`

#### Další čtení: Vybrané citace od Ellen Whiteové

Naše vyznání, že Bůh je věrný, je nebem zvolený způsob, jak zjevovat světu Krista. Máme potvrzovat jeho milost, jako to činili svatí v dávných dobách. Nejúčinnějším svědectvím je však náš vlastní život. O Bohu vydáváme svědectví tím, že ukazujeme, jak v nás samých působí Boží moc. Každý člověk prožívá život jinak a má zážitky, které se podstatně liší od zkušeností jiných lidí. Bůh chce, aby k němu stoupala naše chvála, poznamenaná naší vlastní individualitou. Tato vzácná vyznání vyvyšující slávu Boží milosti, jsou-li podepřena životem podobným Kristovu životu, mají neodolatelnou moc přivádět druhé ke spasení. {ZNP 44.5}

Je to jen k našemu prospěchu, uchováme-li si každý Boží dar v čerstvé paměti. Tím se posiluje naše víra, že můžeme žádat a dostávat stále víc. Sebemenší požehnání, jehož se nám osobně od Boha dostane, nás povzbudí víc než všechny zprávy o víře a zážitcích druhých, o nichž se můžeme dočíst. Člověk, který kladně reaguje na Boží milost, bude jako zavlažovaná zahrada. Bude se rychle uzdravovat, jeho světlo bude rozptylovat tmu a bude na něm vidět Boží slávu. {ZNP 44.6}
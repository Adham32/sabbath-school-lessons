---
title: 'Nová Smlouva'
date: 08/04/2021
---

> <p></p>
> 31Hle, přicházejí dny, je výrok Hospodinův, kdy uzavřu s domem izraelským i s domem judským novou smlouvu. 32Ne takovou smlouvu, jakou jsem uzavřel s jejich otci v den, kdy jsem je uchopil za ruku, abych je vyvedl z egyptské země. Oni mou smlouvu porušili, ale já jsem zůstal jejich manželem, je výrok Hospodinův. 33Toto je smlouva, kterou uzavřu s domem izraelským po oněch dnech, je výrok Hospodinův: Svůj zákon jim dám do nitra, vepíši jim jej do srdce. Budu jim Bohem a oni budou mým lidem. 34Už nebude učit každý svého bližního a každý svého bratra: „Poznávejte Hospodina!“ Všichni mě budou znát, od nejmenšího do největšího z nich, je výrok Hospodinův. Odpustím jim jejich nepravost a jejich hřích už nebudu připomínat. (Jr 31,31–34)

**Osobní studium**

Tato stať je první starozákonní zmínkou o tom, co nazýváme „novou smlouvou“. Je umístěna do kontextu návratu Izraelců z exilu a mluví o požehnáních, která obdrží od Boha.

Tak jako v předešlých případech, i zde je iniciátorem smlouvy Bůh. On je i ten, kdo ji naplní svojí milostí.

Všimněte si použitých slov. Bůh o sobě mluví jako o manželovi. Říká, že svůj zákon napíše do jejich srdcí. Používá přitom stejná slova jako při smlouvě s Abrahamem. Bude jejich Bohem a oni budou jeho lidem. Podobně jako předtím, smlouva není jen nějakou dohodou, která podléhá zákonům, ale jde tu o něco více.

`Jak chce Bůh dosáhnout změny lidského postoje? (Jr 31,33) Co podstatného se tím změní? (Jr 31,34)`

V našem textu vidíme prvky milosti i poslušnosti. Podobně tomu bylo i v předešlých smlouvách. Bůh odpustí hříchy, naváže s nimi vztah a udělí jim svoji milost. I oni ho budou poslouchat; ne nějak bezmyšlenkovitě, mechanicky, ale upřímně, protože ho poznají, milují ho a chtějí mu sloužit. V tom vlastně spočívá podstata tohoto smluvního vztahu – Bůh hledá svůj lid a miluje ho.

**Aplikace**

`Co pro tebe znamená, že je zákon zapsán do tvého srdce? Jak se to projevuje ve tvém každodenním životě?`

#### Další čtení: Vybrané citace od Ellen Whiteové

Bůh prohlásil o faraónovi: „Jáť pak zatvrdím srdce jeho, aby nepropustil lidu.“ 2. Mojžíšova 4,21. Nebylo potřebí použít nadpřirozené moci, aby se zatvrdilo královo srdce. Bůh podal faraónovi nejpádnější důkazy své moci, avšak panovník se tvrdošíjně zpěčoval osvícení. Každý projev věčné moci, který odmítl, zatvrdil ho ještě více v jeho odporu. Símě odporu, které zasel, když odmítl první zázrak, přineslo své plody. Jak postupně rostla jeho odvaha ke vzdoru a jak se stupňovala jeho zarputilost, zatvrzovalo se stále více a více jeho srdce, až se nakonec musel dívat do studených tváří mrtvých prvorozeňat. {PP 192.2}

Bůh promlouvá k lidu skrze své služebníky a jejich prostřednictvím sděluje lidem svá varování a upozornění a kárá provinění. Každému dává možnost, aby napravil své chyby, dříve než zakoření v jeho povaze. Nechce-li se však někdo polepšit, božská moc nezakročí, aby ho svedla z falešné cesty. Takovému člověku se pak zdá snazší opakovat podruhé tutéž chybu. Takový člověk zatvrdí své srdce před působením Ducha svatého. A dalším odmítáním světla se dostane do takového stavu, že na něho trvale nezapůsobí ani mnohem silnější vliv. {PP 192.3}
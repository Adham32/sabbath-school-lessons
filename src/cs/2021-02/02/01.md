---
title: 'Boží Smlouvy S Lidmi (Přehled)'
date: 03/04/2021
---

> <p>Základní verš</p>
> „Nyní tedy, budete-li mě skutečně poslouchat a dodržovat mou smlouvu, budete mi zvláštním vlastnictvím jako žádný jiný lid, třebaže má je celá země.“ (Ex 19,5)

Minulý týden jsme skončili naše uvažování pádem našich prvních rodičů do hříchu, čímž se přerušilo spojení mezi zemí a nebem. Avšak i po tom, co se stalo, Bůh toužil obnovit spojení s člověkem. Zve nás, abychom vstoupili do smluvního vztahu s ním.

Studium v tomto týdnu je vlastně stručným shrnutím celého čtvrtletí. Každý den si přiblížíme jednu ze smluv mezi Bohem a člověkem. Každá smlouva vyjadřuje svým způsobem přítomnou pravdu té pravé smlouvy, která byla na Golgotě podepsána krví Ježíše Krista. Jde o smlouvu, kterou jsme my, jako křesťané, uzavřeli s naším Pánem.

Začneme smlouvou, kterou Bůh uzavřel s Noemem. Zachráněn nebyl pouze Noe, ale celá jeho rodina. Potom se zastavíme u smlouvy s Abrahamem, která obsahuje i aktuální zaslíbení pro každého z nás. Další smlouva byla uzavřena na Sínaji. Řekneme si, jaký je její význam. Nakonec se podíváme na novou smlouvu – na tu, na kterou vlastně ukazovaly všechny předešlé. Získáme tak stručný přehled a tyto smlouvy pak budeme studovat do hloubky v několika dalších týdnech.

**Osnova lekce**

I. 	Podstata smlouvy mezi Bohem a člověkem (neděle)

II.	Jednotlivé smlouvy, které Bůh s lidmi uzavřel

• Smlouva s Noemem (pondělí)

• Smlouva s Abramem/Abrahamem (úterý)

• Smlouva s Mojžíšem (středa)

• „Nová“ smlouva (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

Svým odpadnutím a svou vzpourou přivolávali na sebe soudy Boží ti, kdož měli být nositeli světla mezi národy. Mnohá ze zel, jež uspíšila rychlou záhubu severního království a jež před krátkou dobou jasně odsuzoval Ozeáš a Amos, přiváděla Judské království do zkázy. {PK 200.3}

S útlakem a s blahobytem přišla pýcha a láska k přepychu, k obžerství a k hýření. (Viz Izajáš 2,11.12; 3,16.18-23; 5,22.11.12). Ani modlářství nevzbuzovalo v době Izaiášově údiv. Viz Izajáš 2,8.9. Nepravost se stala tak rozšířenou ve všech vrstvách společnosti, že ti nemnozí, kteří zůstali věrni Bohu, často již ztráceli naději a propadali malomyslnosti a zoufalství. Zdálo se, že plán, který má Bůh s Izraelem, se nezdaří a že vzpurný národ čeká osud podobný osudu Sodomy a Gomory. {PK 201.2}
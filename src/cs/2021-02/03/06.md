---
title: 'Zůstal Jenom Noe'
date: 15/04/2021
---

> <p></p>
> Tak Bůh vyhladil vše živé z povrchu země od lidí až po zvěř, po plazy a po nebeské ptactvo, vše bylo smeteno ze země. Zůstal jenom Noe a to, co bylo s ním v arše. (Gn 7,23; ČSP)

**Osobní studium**

V tomto verši nacházíme první zmínku o konceptu „ostatku“ („pozůstatku“) v Písmu. Sloveso „zůstal“ pochází z kořene, který je ve Starém zákoně použit na místech, kde se v nějakém smyslu mluví o Božím „ostatku“.

• 	„Bůh mne poslal před vámi, aby zajistil váš ostatek na zemi a aby vás zachoval při životě pro veliké vysvobození.“ (Gn 45,7; ČSP)

• 	„Kdo zůstane na Sijónu a kdo zbude v Jeruzalémě, bude zván svatým, každý zapsaný k životu v Jeruzalémě.“ (Iz 4,3)

• 	„V onen den ještě podruhé vztáhne Panovník ruku, aby získal pozůstatek svého lidu…“ (Iz 11,11)

V těchto případech slova vyznačená kurzivou souvisejí s výrazem „zůstat“ z Gn 7,23.

`Jak rozumíš slovu ostatek na základě výše uvedených veršů? Jak souvisí smlouva s myšlenkou ostatku?`

`Při potopě se Stvořitel světa stal i Soudcem světa. S blížícím se celosvětovým soudem vznikla důležitá otázka, zda bude zničen všechen život na zemi, včetně všech lidí. A jestliže nezemřou všichni, kdo by měl zůstat na živu?`

V tomto případě to byl Noe se svojí rodinou. Noemova záchrana úzce souvisela se smlouvou, kterou s ním Bůh uzavřel. Jejím původcem a vykonavatelem byl laskavý a milostivý Bůh. Jakkoliv důležitá byla jeho spolupráce s Bohem, přežili jen díky tomu, co pro ně Bůh učinil. Bez ohledu na smluvní závazky a na to, jak věrně a usilovně je Noe splnil, jeho jedinou nadějí byla Boží milost.

**Aplikace**

`I v posledních dnech bude mít Bůh svůj ostatek. Jak rozumíš jeho poslání ve světle příběhu o Noemovi? Byl to člověk dokonalý? Jaký byl jeho vztah k druhým? Izoloval se od nich, nebo jim sloužil? V čem tě může inspirovat?`

#### Další čtení: Vybrané citace od Ellen Whiteové

Stejně jako zná své ovce pozemský pastýř, zná své po světě rozptýlené stádo i Pastýř nebeský. „Budete mými ovcemi, ovcemi, které já pasu, vy lidé, a já vám budu Bohem, je výrok Panovníka Hospodina.“ Ezechiel 34,31. Ježíš říká: „Povolal jsem tě tvým jménem, jsi můj.“ Izajáš 43,1. „Hle, vyryl jsem si tě do dlaní.“ Izajáš 49,16. {TV 307.2}

Ježíš zná každého z nás a naše slabosti se ho dotýkají. Zná nás jménem. Zná dům, ve kterém žijeme, i jména všech jeho obyvatel. Někdy posílá své služebníky, aby šli do domu v určité ulici a určitém městě a vyhledali jednu z jeho ovcí. {TV 307.3}

I my se v těžkostech často chováme jako Petr. Díváme se na vlny, místo abychom hleděli na Spasitele. Nohy nám podkluzují a my se ztrácíme v rozbouřených vodách. Ježíš nevolal Petra k sobě proto, aby zahynul. Ani nás nezve k následování, aby nás potom opustil. Říká: „Neboj se, já jsem tě vykoupil, povolal jsem tě tvým jménem, jsi můj. Půjdeš-li přes vody, já budu s tebou, půjdeš-li přes řeky, nestrhne tě proud, půjdeš-li ohněm, nespálíš se, plamen tě nepopálí. Neboť já Hospodin jsem tvůj Bůh, Svatý Izraele, tvůj spasitel.“ Izajáš 43,1-3. {TV 240.3}

Ježíš znal povahu svých učedníků. Věděl, jak těžce bude jejich víra zkoušena. Příhodou na jezeře chtěl Petrovi odhalit jeho slabost. Chtěl, aby si uvědomil, že jeho jedinou záchranou je trvalé spoléhání se na Boží moc. V bouři pokušení může obstát jedině tehdy, když se přestane spoléhat sám na sebe a bezvýhradně se odevzdá Spasiteli. Petrova slabost spočívala právě v tom, že si myslel, že je silný. Dokud nepoznal svoji bezmocnost, nemohl pochopit potřebu závislosti na Kristu. Kdyby se byl z této zkušenosti na jezeře poučil, nebyl by později selhal v těžké zkoušce. {TV 240.4}
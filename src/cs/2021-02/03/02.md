---
title: 'Pandemie Hříchu'
date: 11/04/2021
---

> <p></p>
> 5I viděl Hospodin, jak se na zemi rozmnožila zlovůle člověka a že každý výtvor jeho mysli i srdce je v každé chvíli jen zlý.

> <p></p>
> 11Země však byla před Bohem zkažená a plná násilí. (Gn 6,5.11)

**Osobní studium**

Na konci svého stvořitelského díla Bůh řekl, že všechno „je velmi dobré“ (Gn 1,31). Po příchodu hříchu se to však změnilo – svět už nebyl „velmi dobrý“. Boží stvoření bylo narušeno hříchem a jeho neblahými následky. Za dnů Noema dosáhl odboj vůči Bohu obrovských rozměrů; zlo zničilo lidské pokolení. I když nám Bible nepodává detailní informace, vzpoura a provinění se tak rozšířily, že ani laskavý, trpělivý a odpouštějící Bůh to už nemohl tolerovat.

Jak se mohlo zlo tak rychle rozšířit? Podívejte se na události z předchozích kapitol (Gn 4–5) a přemýšlejte, co této tragické situa­ci předcházelo.

Situace popsaná ve verších Gn 6,5.11 se neobjevila zničehonic. Něco jí předcházelo. Tento strašný stav měl nějakou příčinu. Hřích a jeho důsledky byly stále horší a horší. Jedno zlo vedlo k dalšímu. Hřích se v žádném případě nepodobá ráně, která se postupem času zahojí. Právě naopak, jestliže ho nikdo nekontroluje, množí se a zvětšuje. Není spokojen, dokud všechno nenakazí a nezničí.

Nemusíme se ani moc snažit představit si život před potopou, abychom pochopili, jak tento princip funguje. Dnes to vidíme všude kolem nás.

Není divu, že Bůh hřích nenávidí. Není divu, že dříve či později bude hřích vyhlazen. Bůh lásky s ním nic jiného nemůže udělat.

Dobrou zprávou je, že i když Bůh chce odstranit hřích, hříšníky chce zachránit. A právě o tom je tato smlouva.

**Aplikace**

`Potvrzují i tvoje zkušenosti rychlé šíření hříchu? Je možné jej zastavit? A pokud ne, má smysl se alespoň snažit o jeho „brzdění“?`

#### Další čtení: Vybrané citace od Ellen Whiteové

Kdyby Achas a přední muži jeho říše byli věrnými služebníky Nejvyššího, nebyli by se strachovali tak nepřirozeného spojenectví, jež se proti nim utvořilo. Avšak opětovně páchané hříchy je zbavily síly. Král byl jat nevýslovnou hrůzou z odvetného soudu uraženého Boha, „pohnulo se srdce jeho, i srdce lidu jeho, tak jako se pohybuje dříví v lese od větru“ Izajáš 7,2. V této rozhodné chvíli uslyšel Izaiáš Hospodina, který ho vyzval, aby šel za postrašeným králem a řekl mu:

„Šetř se, abys se nekormoutil. Neboj se, a srdce tvé nechať se neděsí…., proto že zlou radu složili proti tobě Syrský, Efraim a syn Romeliášův, řkouce: Táhněme proti zemi Judské, a vyležme ji, a odtrhněme ji k sobě, a ustavme krále uprostřed ní…Toto praví Panovník Hospodin: Nestaneť se a nebude toho.“ Prorok pravil, že království Izrael i Sýrie brzy padnou. „Jestliže nevěříte,“ pravil nakonec, „jistě že neobstojíte.“ Izajáš 7,4-7.9. {PK 215.1}

Rozhodl se však, že se spolehne na lidskou sílu, a hledal pomoc u pohanů. V zoufalství vzkázal Tiglatfalazarovi, králi asyrskému: „Služebník tvůj a syn tvůj jsem, přitáhni a vysvoboď mne z ruky krále Syrského, a z ruky krále Izraelského, kteříž povstali proti mně.“ 2. Královská 16,7. Žádost byla podepřena bohatými dary z královské pokladnice a ze skladiště chrámu. {PK 215.2}

Pomoc, o kterou žádal, byla poslána. Králi Achasovi se načas ulevilo, avšak za jakou cenu pro Judu! {PK 215.3}
---
title: 'Příjemce Smlouvy – Abraham'
date: 20/04/2021
---

> <p></p>
> 4Já jsem! A toto je má smlouva s tebou: Staneš se praotcem hlučícího davu pronárodů. 5Nebudeš se už nazývat Abram; tvé jméno bude Abraham. Určil jsem tě za otce hlučícího davu pronárodů. (Gn 17,4.5)

**Osobní studium**

Nejen Boží jména mají svůj teologický a duchovní význam. Jméno člověka na starověkém Blízkém východě nesloužilo jen k  identifikaci, jako je tomu často dnes u nás. Příliš nezáleží na tom, jestli dáme děvčátku jméno Marie nebo Zuzana. Avšak u starověkých Semitů měla jména lidí silný duchovní smysl. Všechna semitská jména měla svůj význam. Obyčejně se skládala z nějakého slovního obratu nebo krátkého výroku, který obsahoval určité přání nebo vyjadřoval vděčnost rodičů. Například Daniel znamená „Bůh je soudce“, Jóel znamená „Jahve je Bůh“, Nátan znamená „Dar od Boha“.

Právě proto, že se tehdy jménům připisoval tak velký význam, se jména často měnila, aby tak vyjádřila radikální změnu v životě nebo v poměrech dotyčného člověka.

**Vyhledej si následující verše. Proč došlo v těchto situacích ke změně jmen?**

`Gn 32,28`

`Gn 41,45`

`Da 1,7`

V jistém smyslu i moderní člověk pochopí, proč je tak důležité, jak někomu říkáme. Může to na něj mít malý, ale někdy také velmi silný vliv. Jestliže někomu takřka všichni stále říkají „hlupáku“ nebo „darebáku“, dříve či později to ovlivní způsob, jakým tento člověk bude nahlížet na sebe samotného. Jestliže někomu dáme určité jméno a potom mu ho změníme, je možné, že to ovlivní nejen jeho pohled na sebe samého, ale i jeho činy.

V souvislosti s tím není těžké také pochopit, proč chtěl Bůh změnit Abramovo jméno na Abrahama. Abram znamená „vznešený otec“. Bůh mu změnil jméno na Abraham, což znamená „otec množství“. Když si všimneme Bohem mu daného smluvního zaslíbení: „Převelice tě rozplodím a učiním z tebe pronárody, i králové z tebe vzejdou“ (Gn 17,6), lépe pochopíme smysl této změny. Snad mu Bůh chtěl tímto způsobem pomoci věřit zaslíbení a smlouvě, kterou s ním uzavřel. (Pamatujme na to, že toto zaslíbení dostal 99letý muž, jehož manželka byla neplodná.) Zkrátka, Bůh to učinil proto, aby posilnil Abrahamovu víru v zaslíbení, které dostal.

**Aplikace**

`Kdybys měl tu možnost, jaké jméno by sis vybral pro sebe? Které by vystihovalo to, kým jsi a co jsi prožil?`

#### Další čtení: Vybrané citace od Ellen Whiteové

"Svět přestupuje Boží zákon stále opovážlivěji a troufaleji. Protože je Bůh shovívavý, lidé pošlapávají jeho autoritu. Vzájemně se povzbuzují k většímu útlaku Božího lidu... Bůh však stanovil nepřekročitelnou hranici a blíží se okamžik, kdy jí lidé dosáhnou. Již nyní se pohybují na pokraji mezi Boží shovívavostí, balancují na hranici jeho milosti a milosrdenství. Pán zasáhne, aby ochránil svou čest, vysvobodí svůj lid a zastaví rozmach bezpráví. {PM 90.5}

Za dnů Noema si lidé nevážili Božího zákona, takže ze země téměř vymizelo poznání Boha. Jejich špatnost nabyla takových rozměrů, že Pán zničil zemi potopou a smetl všechny její bezbožné obyvatele. {PM 90.6}

Pán Bůh lidem v průběhu dějin ukazoval způsoby i důvody svého jednání. Kdykoli nastala krize, zjevoval se lidem a zasahoval, aby překazil satanovy úmysly. Nejednou dopustil, aby se krize v životě národů, rodin i jednotlivců vystupňovaly, a jeho zásah vystoupil do popředí. Ukázal, že uprostřed věřících je Bůh, který uchová svůj zákon a obhájí svůj lid. {PM 90.7}"

"Adam a Eva po svém stvoření znali zákon Boží; byli seznámeni s tím, co od nich zákon požaduje. Jeho předpisy byly vepsány v jejich srdcích. Když spácháním hříchu člověk padl, nebyl zákon měněn, nýbrž byl zaveden nápravný systém, aby ho přivedl opět k poslušnosti. Byl zaslíben Spasitel a zavedeno obětování, jež obrazně naznačovalo smrt Kristovu jako velkou oběť za spáchané hříchy... {PP 266.1}

Adam učil své potomky zákonu Božímu a jeho znalost se pak odevzdávala v dalších pokolení z otce na syna. Přes toto milostivé opatření ke spáse člověka bylo jen málo těch, kteří zákon přijali a byli ho poslušni. Přestupováním zákona se svět zvrhl tak, že bylo nutno očistit jej potopou od zkaženosti. {PP 266.2}"
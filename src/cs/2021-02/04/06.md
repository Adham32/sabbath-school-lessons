---
title: 'Smluvní Závazky'
date: 22/04/2021
---

> <p></p>
> 18Abraham se jistě stane velikým a zdatným národem a budou v něm požehnány všechny pronárody země. 19Důvěrně jsem se s ním sblížil, aby přikazoval svým synům a všem, kteří přijdou po něm: „Dbejte na Hospodinovu cestu a jednejte podle spravedlnosti a práva, ať Hospodin Abrahamovi splní, co mu přislíbil.“ (Gn 18,18.19)

**Osobní studium**

Z Bible je zcela zřejmé, že smlouva s Bohem je vždy smlouvou milosti, kterou Bůh pro nás činí to, co bychom my sami pro sebe nikdy nemohli udělat. Smlouva s Abrahamem není žádnou výjimkou. Bůh si ve své milosti vyvolil Abrahama za svůj nástroj, prostřednictvím kterého oznámí světu plán spasení. Naplnění smluvních zaslíbení však bylo podmíněno Abrahamovou ochotou spravedlivě žít a s důvěrou poslouchat. Bez této poslušnosti by ho Bůh nemohl použít.

Text zaznamenaný v Gn 18,18.19 ukazuje, v jakém vztahu jsou milost a zákon. Nejdříve je tu Boží milost („znám ho“), potom je Abraham představen jako ten, kdo bude i se svojí rodinou Boha poslouchat. Z toho vyplývá, že víra a skutky spolu velmi úzce souvisejí (Jk 2,17). Milost je příčina, poslušnost je přirozený důsledek a projev vztahu vděčnosti.

Z požehnání vyplývajících ze smlouvy se mohou oprávněné osoby radovat jen tehdy, jestliže splní určité podmínky. I když tyto podmínky nebylo potřeba určovat smlouvou, měly být odpovědí lásky, víry a poslušnosti. Měly odrážet vztah mezi člověkem a Bohem. Poslušnost byla prostředníkem, díky kterému mohl Bůh svoje zaslíbení naplnit.

Porušení smlouvy neposlušností je vzhledem k vytvořenému vztahu nevěrou. Nejsou totiž porušeny podmínky dohody, ale dohodnuté podmínky se neplní.

**Aplikace**

`Proč je podle tebe ve vzájemných vztazích důležité respektování pravidel? Jak konkrétně může jejich nerespektování ovlivnit tvůj vztah s Bohem i lidmi?`

#### Další čtení: Vybrané citace od Ellen Whiteové

"Dnešní církvi Boží na zemi — strážkyni vinice Páně — jsou zvlášť drahá poselství, obsahující rady a napomenutí, jež přinášejí poroci, kteří objasňují věčný úmysl Boží s lidstvem. V učení těchto proroků je jasně zjevována láska Boží k ztracenému lidskému pokolení a plán Boží na jeho spasení. Dějiny povolání Izraele, dějiny jeho úspěchů a pádů, jeho znovunabytí božské přízně a jeho zavržení Pánem vinice, dějiny uskutečnování věčného plánu zbožnými, jimž se splní všechna zaslíbení smlouvy — to jen námět poselství, jež po staletí přinášejí poslové Boží církvi Boží. Ani dnes se poselství Boží k církvi Boží — tj. k těm, kdož spravují vinici Boží jako věrní vinaři - neliší od poselství, které přinesl starodávný prorok. {PK 12.3}

Izraeli, doufej v Boha! Pán vinice i dnes shromažďuje z lidí všech národů vzácné ovoce, na které tak dlouho čeká. Brzy přijde Pán do svého vlastnictví; a v tento šťastný den se konečně splní věčný úmysl Boží s domem Izraelským. {PK 13.2}"
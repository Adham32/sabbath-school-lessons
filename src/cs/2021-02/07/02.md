---
title: 'Na Křídlech Orla'
date: 09/05/2021
---

> <p></p>
> Vy sami jste viděli, co jsem učinil Egyptu. Nesl jsem vás na orlích křídlech a přivedl vás k sobě. (Ex 19,4)

> <p></p>
> 9Hospodinovým podílem je jeho lid… 10Našel ho v zemi divokých pouští, v pustotě kvílících pustin, zahrnul ho svou péčí, chránil ho jako zřítelnici oka. 11Jako bdí orel nad svým hnízdem a nad svými mláďaty se vznáší, svá křídla rozprostírá, své mládě bere a na své peruti je nosí, 12tak Hospodin sám ho vedl, žádný cizí bůh s ním nebyl. (Dt 32,9–12)

> <p></p>
> 30Hospodin, váš Bůh, který jde před vámi, bude bojovat za vás, jak to před vašima očima učinil s vámi v Egyptě 31i v poušti, kde jsi viděl, jak tě Hospodin, tvůj Bůh, nesl, jako nosí muž svého syna, po celé cestě, kterou jste prošli, až jste došli k tomuto místu. (Dt 1,30.31)

**Osobní studium**

`Jako národ byl Izrael celá staletí pod silným vlivem egyptského pohanství. Jejich poznání Boha, jeho vůle a dobroty bylo bezpochyby zastřeno. Jak si je mohl Bůh opět získat?`

Nejdříve jim chtěl dokázat ryzost své lásky. Učinil to prostřednictvím skutků vysvobození. Chtěl, aby na jeho smluvní nabídku odpověděli láskou. Proto jim na Sínaji nejdříve připomíná svoje činy milosti.

`Jak se v úvodních biblických textech (Ex 19,4; Dt 32,9–12; Dt 1,30.31) představuje Bůh svému lidu? Proč používá takové přirovnání? Co jim tím chtěl říci?`

Tyto ilustrace svědčí o tom, že Bůh ví o tom, jak jsme bezmocní. „Jako se nad syny slitovává otec, slitovává se Hospodin nad těmi, kdo se ho bojí. On ví, že jsme jen stvoření, pamatuje, že jsme prach“ (Ž 103,13.14). Z obou těchto symbolů – orla i otce nesoucího svého syna – cítíme Boží zájem o naše blaho. Svou láskou, pomocí, ochranou a povzbuzením nás chce dovést k plné dospělosti.

„Orel byl známý svou neobyčejnou věrností a oddaností svým mláďatům. Žil vysoko v horách. Svoje mláďata učil létat tak, že je na zádech vynesl do velkých výšek nad roviny Sínaje a nechal je padat dolů. Když byla mláďata ještě příliš malá a příliš zmatená, otec orel vždy sletěl pod ně, zachytil je na záda a vrátil se s nimi opět do hnízda na skále. ,Tak podobně jsem vás i já přivedl k sobě,‘ říká Bůh.“ (Knight, George A. F. Theology of Narration, Grand Rapids, MI: William B. Eerdmans Publishing Company, 1976, s. 128)

**Aplikace**

`Jak vnímáš Boží péči ve svém životě? Co pro tebe Bůh dělá? Nakolik se ti daří „zrcadlit“ tento láskyplný zájem Boha o tebe do svých vztahů s dalšími lidmi?`

#### Další čtení: Vybrané citace od Ellen Whiteové

Skrze vyvolený národ zamýšlel Bůh dát požehnání všemu lidstvu. „Vinice zajisté Hospodina zástupů dům Izraelský jest, a muži Judští révové milí jemu. Očekával pak soudu, a aj, nátisk; spravedlnosti, a aj, křik.“ Izajáš 5,7. {PK 10.4}

Tomuto národu byla svěřena proroctví Boží. Byl ohražen přikázáními zákona Božího, věčnými zásadami pravdy, spravedlnosti a čistoty. Poslušnost těchto zásad měla být jeho ochranou, neboť ho spasí, aby se sám nezahubil hříšným počínáním. A jako věž na vinici postavil Bůh uprostřed země svůj svatý chrám. {PK 10.5}

Úmyslem Božím však bylo, aby zjevením jeho povahy skrze Izrael bylo k němu přivedeno všechno lidstvo. Celému světu se mělo dostat pozvání evangelia. Poučením o obětní službě měl být Kristus vyvýšen před národy a všichni, kdož k němu vzhlédnou, zachovají život. Všichni ti, kteří jako Ráb Kananejská a Rút Moábská se odvrátili od modloslužebnictví k uctívání pravého Boha, se měli připojit k vyvolenému lidu Božímu. Až počet Izraele vzroste, měli rozšiřovat své hranice, až posléze jejich království zahrne celý svět. {PK 11.1}

Ve všem tom, jak Bůh jednal se svým národem, nalézáme nejpádnější důkazy přísné a nestranné spravedlnosti Boží, spojené s láskou a milosrdenstvím. Nalézáme je v celých dějinách hebrejského národa. Bůh udělil Izraeli velká požehnání. Lásku a laskavost, kterou Bůh projevoval k Izraeli, dojemně líčí Písmo svaté. „Jako orlice ponouká orličátek svých, sedí na mladých svých, roztahuje křídla svá, béře je, a nosí je na křidlách svých, tak Hospodin sám vedl jej.“ 5. Mojžíšova 32,11.12. A přesto jak rychle a přísně jej trestal za jeho přestoupení! {PP 350.1}

Nekonečná láska Boží se projevuje v tom, že dal svého jednorozeného Syna, aby vykoupil ztracené lidstvo. Kristus přišel na zemi, aby lidem zjevil povahu svého Otce a jeho život byl pln skutků božské lásky a slitování. A přesto Kristus sám prohlašuje: „Dokudž nepomine nebe i země, jediná literka aneb jeden puntík nepomine z zákona.“ Matouš 5,18. {PP 350.2}
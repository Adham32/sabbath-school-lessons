---
title: 'Výkupné Za Otroky'
date: 10/05/2021
---

> <p></p>
> 6Já jsem Hospodin. Vyvedu vás z egyptské roboty, vysvobodím vás z vašeho otroctví a vykoupím vás vztaženou paží a velkými soudy. 7Vezmu si vás za lid a budu vám Bohem. Poznáte, že já jsem Hospodin, váš Bůh, který vás vyvede z egyptské roboty. (Ex 6,6.7)

> <p></p>
> 5Je totiž jeden Bůh a jeden prostředník mezi Bohem a lidmi, člověk Kristus Ježíš, 6který dal sám sebe jako výkupné za všechny… (1Tm 2,5.6)

**Osobní studium**

`Všimněte si, jak často se v úvodním textu Ex 6,6.7 objevuje zájmeno „já“ či sloveso v 1. osobě. Co z toho můžeme pochopit o Boží roli v jeho smlouvě s lidmi a v plánu záchrany?`

Vysvobození Izraele z egyptského otroctví a záchrana Noema a jeho rodiny před vodami potopy jsou dvě významné události v Mojžíšových knihách. Umožňují nám lépe porozumět Božímu plánu záchrany hříšných lidí. Základní princip nám odhaluje zejména událost exodu.

Za pozornost stojí skutečnost, že Bůh prostřednictvím Mojžíše říká Izraeli: „Vykoupím vás!“ (Ex 6,6) Co to ale znamená? Dnes si křesťané toto slovo spojují jen s duchovní oblastí, ale původně mělo v židovském prostředí a jazyce velmi konkrétní význam, který si uměl každý představit. „Slovo vykoupit v 6. verši Ex 6 ukazuje na člena rodiny, který kupuje zpět nebo platí výkupné za jiného člena rodiny, který se stal otrokem, protože měl dluh nebo byl do otroctví prodán. Izrael neměl pozemského příbuzného, který by ho vykoupil. Jeho příbuzným se proto stává Bůh – Vykupitel.“ (Ramm, Bernard L. His Way Out, Glendale, CA: Regal Books Division, G/L Publications, 1974, s. 50)

`Jakou cenu musel Bůh zaplatit za naši zá­chranu? Co nám to říká o naší hodnotě? (1Tm 2,5.6)`

V Ex 3,8 Bůh říká, že „sestoupil“, aby zachránil svůj lid. Tímto výrazem hebrejština vyjadřuje, že Bůh zasahuje do dění na zemi. Bůh je na nebi a my jsme na zemi. Pouze jestliže Bůh „sestoupí“ na zem, může nás vykoupit. Jen když Ježíš sestoupí, bude žít, trpět, zemře na zemi a potom bude za nás vzkříšen, můžeme být vykoupeni. „A Slovo se stalo tělem a přebývalo mezi námi…“ (J 1,14). Tím je vyjádřena úžasná myšlenka, že Bůh sestoupil, aby nás zachránil.

**Aplikace**

`Co s tebou dělá vědomí, že Bůh byl ochotný za tvou záchranu zaplatit tu „nejvyšší cenu“? Jak na tebe působí fakt, že totéž udělal i pro lidi kolem tebe, třeba i pro ty, kteří ti nejsou sympatičtí?`

#### Další čtení: Vybrané citace od Ellen Whiteové

Josef přežil svého otce o čtyřiapadesát let... Zažil vzrůst a blahobyt svého lidu a po celý svůj život si zachoval neochvějnou víru, že se Izraeli znovu dostane země zaslíbené od Boha. {PP 172.5}

Když viděl, že se blíží jeho konec, shromáždil kolem sebe své příbuzné. Ačkoli se mu v zemi faraónů dostalo všech poct, byl mu Egypt stále jen místem jeho vyhnanství; svým posledním skutkem dokázal, že jeho osud je spjat s Izraelem. Jeho poslední slova byla: „Bůh pak jistotně navštíví vás, a vyvede vás z země této do země, kterouž přísahal Abrahámovi, Izákovi a Jákobovi.“ A svatou přísahou zavázal dítky Izraele, že vezmou jeho kosti s sebou do země Kanaán... A tato rakev jako upomínka posledních slov Josefových připomínala Izraeli po celá další staletí, že jejich pobyt v Egyptě je jen dočasný, a obracela jejich naděje k zemi zaslíbené, neboť čas vysvobození jistě přijde. {PP 173.1}

Izraelci však toužili po světské slávě. Po vstupu do Kanánu se začali odchylovat od Božího zákona a přijímali zvyky pohanů. Marně je Pán Bůh varoval prostřednictvím proroků. Marně trpěli pod útlakem pohanů. Po každé nápravě následovalo ještě větší odpadnutí. {TV 15.4}

Kdyby byli Izraelci zůstali Bohu věrní, mohl Bůh uskutečnit svůj záměr, poctít je a povýšit. Kdyby byli poslušní, byl by je vyvýšil „nade všechny pronárody, které učinil“, byli by mu „chválou, věhlasem a okrasou“. 5. Mojžíšova 26,19. Mojžíš řekl: „Všechny národy země budou vidět, že se nazýváš Hospodinovým jménem, a budou se tě bát.“ „Když uslyší všechna tato nařízení, řeknou: ‚Jak moudrý a rozumný lid je tento veliký národ!‘“ 5. Mojžíšova 28,10; 5. Mojžíšova 4,6. {TV 15.5}
---
title: 'Smlouva Na Sínaji'
date: 11/05/2021
---

> <p></p>
> 3Mojžíš vystoupil k Bohu. Hospodin k němu zavolal z hory: „Toto povíš domu Jákobovu a oznámíš synům Izraele: 4Vy sami jste viděli, co jsem učinil Egyptu. Nesl jsem vás na orlích křídlech a přivedl vás k sobě. 5Nyní tedy, budete-li mě skutečně poslouchat a dodržovat mou smlouvu, budete mi zvláštním vlastnictvím jako žádný jiný lid, třebaže má je celá země. 6Budete mi královstvím kněží, pronárodem svatým. To jsou slova, která promluvíš k synům Izraele.“ 7Mojžíš přišel, zavolal starší lidu a předložil jim všechno, co mu Hospodin přikázal. 8Všechen lid odpověděl jednomyslně: „Budeme dělat všechno, co nám Hospodin uložil.“ Mojžíš tlumočil odpověď lidu Hospodinu. (Ex 19,3–8)

**Osobní studium**

Kniha Exodus upoutává pozornost čtenáře na tři významné události: samotný exodus, uzavření smlouvy a stavbu svatostánku. Jako tři hory vyčnívají nad okolní krajinou, tak podobně vynikají i tyto tři události. Uzavření smlouvy však pro ně bylo tou nejdůležitější událostí. Stručný záznam v Ex 19–24 zachycuje pořadí a vzájemný vztah mezi jednotlivými událostmi.

1. 	Po vysvobození přichází Izrael k Sínaji, kde se utáboří. (19,1.2)
2. 	Bůh chce s nimi uzavřít smlouvu. (19,3–6)
3. 	Izrael smlouvu přijímá. (19,7.8)
4. 	Příprava na slavnostní přijetí smlouvy. (19,9–25)
5. 	Vyhlášení Desatera. (20,1–17)
6. 	Mojžíš jako prostředník smlouvy. (20,18–21)
7. 	Smluvní podmínky. (20,22.23)
8. 	Ratifikace (schválení) smlouvy. (24,1–18)

`Proč byla nezbytná smlouva mezi Bohem a Izraelem?`

Tato smlouva sehrála v plánu spasení rozhodující roli. Po smlouvě s Adamem, Noe­mem a Abrahamem je to další smlouva v Bibli. Bůh se v ní zjevuje v plnější míře než předtím, a to zejména prostřednictvím obřadního systému. Svatyně se stává prostředkem, který lidu představuje plán spasení – ten měli Izraelci zjevit světu.

I když je Bůh vykoupil z egyptského otroctví, chtěl, aby si uvědomili, že záchrana má větší a dalekosáhlejší význam než jen vysvobození z fyzického útlaku. Chtěl je vykoupit z hříchu a otroctví. To se však mohlo stát jen prostřednictvím Mesiášovy oběti, jak ji znázorňovaly předobrazy a symboly služby ve svatyni. Proto není divu, že poté, co byli vysvobozeni z otroctví a dostali zákon, měli Izraelci příkaz postavit svatyni a zavést obětní systém. Podstatou celé smlouvy totiž bylo téma záchrany hříšného lidstva, o kterou Bůh usiluje už od počátku našich dějin.

**Aplikace**

`Uvažuj nad tím, že Bůh svůj slib záchrany daný nám lidem nechává nejen formálně zapsat, ale ještě jej potvrzuje slavnostní přísahou. Proč? Co ti to o něm říká?`

#### Další čtení: Vybrané citace od Ellen Whiteové

Jde o projev nevěry církve vůči Kristu, jestliže připustí, aby namísto důvěry a lásky se v lidském srdci uhnízdil pouhý zájem o světské věci. Bible to přirovnává k porušení manželského slibu. Také hřích, kterého se Izrael dopustil tím, že odešel od svého Boha, je znázorněn tímto obrazem. Obdivuhodná Boží láska, kterou odmítli, je popsána tak dojemně: „Přísahal jsem ti a vešel s tebou v smlouvu, je výrok Panovníka Hospodina, a stala ses mou.“ „Stala ses nesmírně krásnou a dosáhla jsi královských poct. Tvé jméno proniklo mezi pronárody pro tvou krásu; byla dokonalá pro důstojnost, kterou jsem na tebe vložil… Ty jsi však spoléhala na svou krásu a zhanobila jsi své jméno smilstvem.“ „Jako žena věrolomně opouští svého druha, tak věrolomně jste se zachovali vůči mně, dome izraelský, je výrok Hospodinův.“ „Jako cizoložná manželka brala sis cizí místo svého muže.“ Ezechiel 16,8.13-15.32; Jeremjáš 3,20. {VDV 252.1}

Bůh nás miluje nevýslovnou láskou. Naše láska vůči němu se probudí v okamžiku, kdy začneme chápat, co je skutečná šířka a délka, výška a hloubka Kristovy lásky, která přesahuje každé poznání. Naše zatvrzelé srdce se stane přístupnějším a pokornějším, když se nám ukáže Kristova úžasná dobrota a poznáme, jak nás miloval v době, když jsme byli ještě hříšníci. Hříšník se mění a stává se Božím dítětem. Bůh nepoužívá násilných opatření, ale láskou vypuzuje hřích ze srdce člověka. Láskou mění pýchu v pokoru, nepřátelství a nevíru v lásku a důvěru. {MON 47.5}
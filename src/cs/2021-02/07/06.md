---
title: 'Sebevědomý Slib'
date: 13/05/2021
---

> <p></p>
> Všechen lid odpověděl jednomyslně: „Budeme dělat všechno, co nám Hospodin uložil.“ (Ex 19,8)

> <p></p>
> 31Izrael však, který usiloval o spravedlnost podle zákona, k cíli zákona nedospěl. 32Proč? Protože nevycházel z víry, nýbrž ze skutků… (Ř 9,31.32)

> <p></p>
> Nevědí, že spravedlnost je od Boha, a chtějí uplatnit svou vlastní; proto se spravedlnosti Boží nepodřídili. (Ř 10,3)

**Osobní studium**

`Jaká byla podle knihy Exodus odpověď Izraelců na tuto smlouvu? Domníváte se, že to mysleli upřímně? Tak v čem byl problém?`

Na první pohled se zdá, že je všechno v pořádku. Bůh vysvobodil svůj lid, předkládá jim smluvní zaslíbení a oni souhlasí. Jsou rozhodnuti splnit všechno, co od nich Hospodin žádá. Připomíná nám to „nebeský ideál“.

Ať od nás Bůh žádá cokoliv, náš vztah k němu musí být založen na víře. Víra je základ, po ní následují skutky. Bez ohledu na to, jak čisté pohnutky nás k nim vedly, v jaké upřímnosti jsme je vykonali a kolik jsme jich učinili, skutky samy o sobě nám nemohou zajistit přijetí u svatého Boha. Nemohly to učinit v době starověkého Izraele a nemohou to učinit ani dnes.

Naneštěstí se už tehdy mnozí Izraelci domnívali (podobně jako to hrozí i nám křesťanům), že poslušnost je prostředkem k záchraně, ne jejím důsledkem. Když slibovali poslušnost, řada z nich se domnívala, že to je něco, co zvládnou svou vlastní silou a co Bůh ocení jako jejich „kvalitu“. Usilovali o spravedlnost z poslušnosti zákona, ne o spravedlnost Boží, která přichází vírou. Smlouva na Sínaji – i když přichází s mnohem detailnějšími pokyny a zákonem – měla být stejně tak smlouvou milosti jako všechny předcházející smlouvy. Tato milost, dobrovolně udělená, působí změnu srdce a ta vede k poslušnosti. Problém nebyl v tom, že se snažili poslouchat; to byl vlastně požadavek smlouvy. Problémem bylo, jaká to byla „poslušnost“, protože, jak to pozdější dějiny národa ukazují, ve skutečnosti neposlouchali vůbec.

**Aplikace**

`Jaký je rozdíl mezi spravedlností Boží a lidskou? Co to znamená pro tvůj každodenní život?`

#### Další čtení: Vybrané citace od Ellen Whiteové

Církev je Boží pevnost a útočiště uprostřed vzpurného světa. Zradit ji znamená zpronevěřit se Bohu, který vykoupil lidstvo krví svého jednorozeného Syna. Pozemská církev tvořená věřícími lidmi zde byla již od počátku. V každé době žili lidé, kteří střežili pravdu a spolehlivě svědčili o Bohu generaci, v níž žili. Hlásali varovné poselství, a když se museli svého úkolu vzdát, ujali se jej jiní. Bůh s těmito svědky uzavřel smlouvu, a sjednotil tak pozemskou církev s církví v nebi. Vyslal své anděly, aby církvi sloužili, takže brány pekel nemohou jeho lid přemoci. {PNL 10.2}

Bůh zachoval svou církev i v dobách pronásledování, sporů a temnoty. Nepotkalo ji nic zlého, na co by ji Bůh předem nepřipravil; Boží dílo se nesnažil překazit žádný protivník, s nímž by Bůh nepočítal. Všechno se naplnilo tak, jak Bůh předpověděl. Bůh svou církev neopustil. Vše, co se mělo stát, oznámil v proroctvích a vše, co proroci skrze jeho Ducha předpověděli, se také naplnilo. Uskuteční se všechny jeho záměry. Boží zákon je podstatou Boží vlády a žádné síly zla jej nemohou zničit. Bůh je původcem a strážcem pravdy; a pravda zvítězí nad všemi protivníky. {PNL 10.3}

Dnešní Izrael Boží, jehož příslušníci jsou zástupci nebes a tvoří pravou církev Kristovu, musí být silný, protože na něm spočívá úkol dokončil dílo, jež bylo svěřeno člověku, a uvádět v den konečné odměny. Ovšem vlivy, které působily proti Izraeli v době, kdy vládl Šalomoun, působí i dnes. Síly nepřítele vší spravedlnosti jsou v plné pohotovosti a jen mocí Boží lze dobýt vítězství. {PK 49.3}
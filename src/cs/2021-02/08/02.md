---
title: 'Vyvolení Izraele'
date: 16/05/2021
---

> <p></p>
> Nikoli proto, že byste byli početnější než kterýkoli jiný lid, přilnul k vám Hospodin a vyvolil vás. Vás je přece méně než kteréhokoli lidu. (Dt 7,7)

**Osobní studium**

Podle židovské tradice Bůh uzavřel smlouvu s Izraelem jen proto, že ostatní národy ji předtím odmítly. I když toto tvrzení nemůžeme biblicky dokázat, pomáhá nám uvědomit si, že to nebylo proto, že by snad Izraelci toužili, aby jim Bůh prokázal nějakou vysokou poctu a výsady. Neměli žádné zásluhy; nečinili nic, kvůli čemu by se stali hodnými Boží lásky a proč by si je Bůh vyvolil za svůj lid. Bylo jich málo – jen nějaká skupina zotročených kmenů, po politické a vojenské stránce velmi slabá. Z kulturního a náboženského hlediska tvořili různorodou směs, která neměla velký vliv. A tak hlavní důvod, proč si Bůh vyvolil Izrael, spočívá v Boží lásce a milosti.

`Jak rozumíte myšlence „vyvolení“ – ať už Izraele (Dt 7,7), nebo někoho jiného? Znamená to, že Bůh má někoho raději než ty ostatní? Nebo že „vyvolený“ bude zachráněn, a druhý nemá šanci?`

Jako křesťané, adventisté sedmého dne, někdy říkáme, že jsme novodobým Izra­elem, povolaným Bohem nejen proto, abychom byli sami vykoupeni, ale abychom poselství o vykoupení – v kontextu trojandělského poselství – zvěstovali světu. Věříme, že máme poselství, které nemá nikdo jiný. V podstatě jsme ve stejné situaci jako starověký Izrael. Okolní národy už dávno upadly do toho nejhoršího pohanství, které bylo často spojeno s hrubostí a násilím. Bůh si nevyvolil Izrael proto, aby se z něho stal nějaký exkluzivní klub, který by si hromadil zaslíbení o spasení a vykoupení pro sebe. Právě naopak. Jestliže věříme, že Kristus zemřel za celé lidstvo, potom vykoupení, které Bůh nabídl Izraeli, patří stejně tak celému světu. Izrael se měl stát nástrojem, jehož prostřednictvím se bude zvěst o záchraně šířit do světa. Naše církev byla povolána, aby splnila ten samý úkol.

**Aplikace**

`Jak vnímáš ve světle Nového zákona své křesťanské „vyvolení“ Bohem? Co pro tebe znamená? Co můžeš udělat pro to, abys podpořil dílo, ke kterému jsme byli povoláni jako jednotlivci i církev?`

#### Další čtení: Vybrané citace od Ellen Whiteové

Často se jim Bůh zjevoval jako „lítostivý a milostivý, shovívavý a hojný v milosrdenství, i pravdomluvný“ Žalm 86,15. „Když dítětem byl Izrael,“ pravil Bůh, „miloval jsem jej, a z Egypta povolal jsem syna svého.“ Ozeáš 11,1. {PK 205.2}

Laskavě jednal Hospodin s Izraelem, když jej ysvobodil z egyptského zajetí a uvedl do Zaslíbené země. „Ve všelikém soužení jejich i on měl soužení a anděl přistojící jemu vysvobozoval je. Z milování svého a z lítosti své on sám vykoupil je, a pěstoval je, i nosil je po všecky dny věků.“ Izajáš 63,9. {PK 205.3}

„Tvář má předcházeti vás bude,“ (2. Mojžíšova 33,14) tak znělo zaslíbení, jehož se jim dostalo při putování pouští. Toto ujištění bylo provázeno zázračným zjevením povahy Hospodinovy; to Mojžíšovi umožnilo, aby ukázal všemu lidu Izraele dobrotivost Boží a aby je poučil o vlastnostech jejich neviditelného Krále. „Pomíjeje Hospodin tvář jeho, volal: Hospodin, Hospodin, Bůh silný, lítostivý a milostivý, dlouhočekající a hojný v milosrdenství a pravdě, milosrdenství čině tisícům, odpouštěje nepravost a přestoupení i hřích, kterýž nikoli neopsravedlňuje vinného.“ 2. Mojžíšova 34,6.7. {PK 205.4}

Když nemocní přicházeli ke Kristu, viděl v nich nejen ty, kdo žádají o pomoc, ale spatřoval v nich všechny, kdo k němu přijdou v budoucnu se stejnými potřebami a s touž vírou. {ZNP 55.2}

Tak je tomu se všemi zaslíbeními Božího slova. Bůh jimi promlouvá ke každému z nás. Mluví přímo k nám, jako bychom mohli naslouchat jeho hlasu. Právě v těchto zaslíbeních nám Kristus představuje svou milost a moc. Tato zaslíbení jsou listy z toho stromu, který má „léčivou moc pro všechny národy“. Zjevení 22,2. {ZNP 55.3}
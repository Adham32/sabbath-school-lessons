---
title: 'Neměnnost Božího Charakteru A Jeho Zákona'
date: 19/05/2021
---

> <p></p>
> Já Hospodin jsem se nezměnil, ani vy jste nepřestali být syny Jákobovými. (Mal 3,6)

> <p></p>
> „Každý dobrý dar a každé dokonalé obdarování“ je shůry, sestupuje od Otce nebeských světel. U něho není proměny ani střídání světla a stínu. (Jk 1,17)

**Osobní studium**

`Která významná pravda o Bohu je nám představena v úvodních textech? Co to pro vás znamená v praktickém životě?`

Boží zákon je jeho vůle vyjádřená ústní nebo písemnou formou. Protože je kopií Božího charakteru, jeho přítomnost ve smlouvě nás ujišťuje o její stálosti a spolehlivosti. I když ne vždy dokážeme porozumět jeho prozřetelnosti, víme, že mu můžeme stále důvěřovat. Celý vesmír se řídí neměnnými morálními a fyzikálními zákony. Tato skutečnost nám poskytuje pravou svobodu a bezpečí. Porušení Božího zákona nevyhnutelně vede k zániku a chaosu.

„Záruka, že je Bůh důvěryhodný a spolehlivý, spočívá v tom, že je Bohem zákona. Jeho vůle a jeho zákon jsou jedno. Bůh říká, že spravedlivé je spravedlivé proto, neboť to vyjadřuje ty nejlepší možné vztahy. Boží zákon proto není v ničem svévolný; v ničem nepodléhá jeho rozmarům nebo náladám. To je ta nejtrvalejší věc v celém vesmíru.“ (Beach, Walter R. Dimensions in Salvation, Washington, D.C.: Review and Herald Publishing Association, 1963, s. 143)

`Jestliže nás poslušnost zákona nemůže v žádném případě zachránit, proč jej tedy Bůh lidem dal?`

Vzájemný vztah vyžaduje dohodu a soulad (Am 3,3). Protože Bůh není jen Stvořitelem tohoto světa, ale i jeho morálním Vládcem, pro štěstí jím stvořených, inteligentních bytostí je nevyhnutelný zákon. Jen tak mohou žít v souladu se svým Stvořitelem. Boží zákon, vyjádření jeho vůle, je tedy ústavou jeho vlády. Přirozeně je závaznou normou smlouvy a vztahu. Ukazuje nám, jaký způsob života určil Bůh pro svoje smluvní děti, aby byly šťastné a měly se dobře. Chránil Izraelce před tím, aby nezačali žít podle nějaké jiné filozofie. To bylo a stále také je účelem smluvního vztahu – přivést věřícího člověka prostřednictvím proměňující Boží milosti do souladu s jeho vůlí a charakterem.

**Aplikace**

`Čeho si ceníš na Božím charakteru, na tom, jaký náš Bůh je? V čem bys mu chtěl být podobnější? Kde tyto vlastnosti nacházíš v pozadí jeho zákonů a nařízení?`

#### Další čtení: Vybrané citace od Ellen Whiteové

Ke spasení je třeba společného úsilí, spolupráce mezi Bohem a kajícným hříšníkem. Tato spolupráce je nezbytná, máme-li vybudovat svůj charakter na správných zásadách. Člověk by se měl ze všech sil snažit překonat překážky, které mu brání v dosažení dokonalosti. Jeho úspěch však zcela závisí na Bohu. Lidské úsilí samo o sobě nestačí. Bez Boží pomoci a síly je marné. Člověk a Bůh musí působit společně. Úkolem člověka je odolávat pokušení; sílu k tomu však musí čerpat od Boha. A tak na jedné straně stojí nekonečná Boží moudrost, jeho slitování a moc, zatímco na druhé je lidská slabost, hříšnost a bezmocnost. {PNL 278.2}

Bůh si přeje, abychom nad sebou získali kontrolu. Nemůže nám však pomoci, nejsme-li ochotni s ním spolupracovat. Boží Duch působí skrze síly a schopnosti, které byly člověku dány. Sami od sebe nejsme schopni uvést naše plány, touhy a sklony do souladu s Boží vůlí. Projevíme-li však ochotu k poslušnosti, Spasitel to pro nás učiní. Zboří „lidské výmysly a všecko, co se v pýše pozvedá proti poznání Boha“. Uvede „do poddanství každou mysl, aby byla poslušna Krista“. 2. Korintským 10,4.5. {PNL 278.3}
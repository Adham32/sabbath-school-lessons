---
title:  'Abrahamovo Potomstvo'
date:  01/05/2021
---

> <p>Základní verš</p>
> „Vy však jste ‚rod vyvolený, královské kněžstvo, národ svatý, lid náležející Bohu‘, abyste hlásali mocné skutky toho, kdo vás povolal ze tmy do svého podivuhodného světla.“ (1Pt 2,9)

„V jednom malém městě se ve výkladu obchodu s klenoty ve tři čtvrtě na devět zastavily hodiny. Mnozí obyvatelé města byli zvyklí se právě podle těchto hodin orientovat. Děti na cestě do školy byly najednou překvapeny, že je ještě tak brzy. Nemusely pospíchat. Ten den mnoho lidí přišlo pozdě – a to jen proto, že se jedny malé hodiny ve výkladní skříni zastavily.“ (Podle Paddock, C. L. God’s Minutes, Nashville, TN: Southern Publishing Associa­tion, 1965, s. 244)

Jak výstižné znázornění toho, co se přihodilo starověkému Izraeli! Bůh ho umístil „uprostřed národů“ (Ez 5,5; ČSP) – do křižovatky tří kontinentů (Afrika, Evropa a Asie). Měl být duchovními „hodinami“ světa.

Podobně jako zmiňované hodiny, také Izrael se v určitém smyslu „zastavil“. Neselhal však úplně. Bůh má svůj malý, věrný ostatek v každé generaci. Byli to například Samuel, Ester, Elijáš, Rút, David nebo Nehemjáš, kteří okolo sebe šířili pozitivní vliv. V tomto úkolu se soustředíme na identitu a poslání pravého Božího Izraele v každé době, včetně té naší.

**Osnova lekce**

V této lekci budeme přemýšlet nad tím, proč Bůh chtěl mít v historii na zemi svůj jedinečný národ, se kterým by uzavřel smlouvu, o co v ní šlo a jaký s nimi měl záměr.

I. 	Boží záměr s „vyvoleným lidem“

• Zaslíbení jedinečného vztahu (neděle)

• Zaslíbení země (pondělí)

II. 	Podmínka této smlouvy: věrnost Bohu (úterý)

III.	Naplnění Božího záměru

• Věrný „ostatek“ v každé době (středa)

• „Duchovní Izrael“ zachráněný Ježíšem (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`
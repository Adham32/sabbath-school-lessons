---
title: 'Tvému Potomstvu Dám Tuto Zemi!'
date: 03/05/2021
---

> <p></p>
> 11Dále mu Bůh řekl: „Já jsem Bůh všemohoucí. Ploď a množ se; vzejde z tebe národ a společenství pronárodů, i králové vzejdou z tvých beder. 12 Zemi, kterou jsem dal Abrahamovi a Izákovi, tu dám tobě; tvému potomstvu dám tuto zemi.“ (Gn 35,11.12)

> <p></p>
> 1Jestliže budeš opravdově poslouchat Hospodina, svého Boha, a bedlivě dodržovat všechny jeho příkazy, které ti dnes udílím, vyvýší tě Hospodin, tvůj Bůh, nad všechny pronárody země.

> <p></p>
> 15Jestliže však nebudeš Hospodina, svého Boha, poslouchat a nebudeš bedlivě dodržovat všechny jeho příkazy a nařízení, která ti dnes udílím, dopadnou na tebe všechna tato zlořečení… (Dt 28,1.15)

**Osobní studium**

Zaslíbení, že Bůh dá svému lidu – Izraeli – do dědictví zemi, bylo dáno nejdříve Abrahamovi a potom bylo zopakováno Izákovi a Jákobovi. Připomíná ho i Josef na své smrtelné posteli (Gn 50,24). Bůh Abrahamovi oznámil, že přejde čtyři sta let, než se tato země stane vlastnictvím jeho potomstva (Gn 15,13.16). Toto zaslíbení se začalo naplňovat za života Mojžíše a Jozua. Mojžíš připomenul Boží příkaz: „Hleď, předal jsem vám zemi. Jděte obsadit zemi, o níž Hospodin přísahal vašim otcům…“ (Dt 1,8).

`Jaké podmínky smlouvy měli Izraelci splnit? (Dt 28,1.15)`

První část Dt 28 mluví o požehnáních, která Izrael obdrží, když se bude řídit Boží vůlí. Druhá část kapitoly popisuje zlořečení, která ho postihnou v opačném případě. Tato zlořečení byla „většinou, i když ne zcela, jednoduše přirozenými následky působení hříchu… ‚Kdo zasévá pro své sobectví, sklidí zánik‘ (Ga 6,8). Je to něco podobného jako voda, která, když neproudí, stane se stokou; nebo jako hodiny, které se po určité době zastaví, jestliže je nenatáhneme; anebo jako planý strom, který vyroste, ale nepřináší dobré ovoce. Tak podobně i hřích – postupuje, přináší ovoce a jeho ‚konec je smrt‘ (Ř 6,21; ČSP).“ (The Pulpit Commentary: Deuteronomy, Peabody, MA: Hendrickson Publishers, 1985, sv. 3, s. 439)

Země, kde měli Izraelci žít, byla Božím darem, který si nijak nezasloužili. Přesto je ale zřejmé, že zaslíbení o budoucí zemi nebyla nepodmíněná. Byla součástí smlouvy. Izrael musel splnit svoji část. Když to neučiní, zaslíbení budou neplatná. Bůh jim víckrát řekl, že jestliže nebudou poslouchat, zaslíbená země jim bude odňata (Lv 26,27–33). Sotva si dokážeme přestavit, že by Bůh mohl být ještě konkrétnější.

**Aplikace**

`Jaké podmínky pro nás stanovil Bůh ve smlouvě, ve které nám zaslibuje věčný život v jeho království, v dokonalé, „zaslíbené zemi“? Jak těmto „podmínkám“ rozumíš ve světle skutečnosti, že i spasení je nezasloužený Boží dar, který není odměnou za naše skutky?`

#### Další čtení: Vybrané citace od Ellen Whiteové

„Abrahámovi učiněna jsou zaslíbení, i semeni jeho.“ Galatským 3,16. Abrahám sám se měl podílet na dědictví. Splnění zaslíbení Božího se může zdánlivě protáhnout, neboť „jeden den u Pána jest jako tisíc let, a tisíc let jako jeden den“. 2. Petrův 3,8. Může se zdát, že s jeho uskutečněním se otálí, avšak ve stanovený čas „jistotně dojde, aniž bude meškati“. Abakuk 2,3.

Dar zaslíbený Abrahámovi a jeho semeni neznamenal jen zemi Kanaán, ale zahrnoval celou zemi. Apoštol praví: „Ne skrze zákon stalo se zaslíbení Abrahámovi, aneb semeni jeho, aby byl dědicem světa, ale skrze spravedlnost víry.“ Římanům 4,13. A bible jasně říká, že zaslíbení daná Abrahámovi splní Kristus. Všichni, kteří náleží Kristu, jsou „símě Abrahámovo, a podlé zaslíbení dědicové“ (Galatským 3,29), dědici „dědictví neporušitelného a nepoškvrněného a neuvadlého“ (1. Petrův 1,4), země prosté kletby hříchu. Neboť „království pak i panství, a důstojnost královská pode vším nebem dána bude lidu svatých výsostí“ (Daniel 7,27) a „tiší dědičně obdrží zemi, a rozkoš míti budou ve množství pokoje“. Žalm 37,11. {PP 117.4}

Ústy milovaného Jana, který slyšel tato slova, oznámil Duch svatý věřícím: „A to je to svědectví: Bůh nám dal věčný život, a ten život je v jeho Synu. Kdo má Syna, má život.“ 1. Janův 5,11.12. Ježíš řekl: „Já jej vzkřísím v poslední den.“ Jan 6,40. Kristus přijal naše tělo, abychom my mohli přijmout jeho Ducha. Díky spojení s Kristem máme vyjít z hrobu. Naše vyjití však nebude jen projevem Kristovy moci, ale také důsledkem toho, že jsme vírou přijali jeho život za svůj. Lidé, kteří vidí Krista v pravém světle a dovolují mu vstoupit do svého srdce, mají věčný život. Kristus v nás přebývá prostřednictvím Ducha a přijetí Ducha do srdce vírou je počátkem věčného života. {TV 244.5}
---
title: Pozůstatek
date: 05/05/2021
---

> <p></p>
> Kdo zůstane na Sijónu a kdo zbude v Jeruzalémě, bude zván svatým, každý zapsaný k životu v Jeruzalémě. (Iz 4,3)

> <p></p>
> 6V onen den, je výrok Hospodinův, se ujmu chromé, shromáždím zapuzenou, tu, s níž jsem zle naložil. 7Chromou budu mít za pozůstatek lidu, vypuzenou za mocný národ. A Hospodin bude nad nimi kralovat na hoře Sijónu od nynějška až navěky. (Mi 4,6.7)

> <p></p>
> 12Uprostřed tebe zanechám utištěný a nuzný lid, který se uteče k Hospodinovu jménu. 13Pozůstatek Izraele se již nebude dopouštět bezpráví a mluvit lživě, v jejich ústech se nenajde jazyk lstivý. Budou se pást a odpočívat a nikdo je nevyplaší. (Sf 3,12.13)

**Osobní studium**

`Jaká naděje vyplývá z výše uvedených veršů, i přes stále se opakující schéma v dějinách Izraele – odpadnutí, Boží soudy, pokání a období poslušnosti?`

I když byl Boží plán se starověkým Izraelem kvůli jejich neposlušnosti překažen, nikdy nebyl úplně zmařen. Mezi plevelem přece jenom rostou i květiny. Mnozí starozákonní proroci mluvili o tomto věrném pozůstatku (ostatku), který si Bůh shromáždí, jako kdyby si někdo natrhal krásnou kytici květů.

Bůh si vytvoří a zachová věrný pozůstatek ze stejného důvodu, jak to bylo v případě Izraele – chtěl ho použít jako svůj nástroj, aby rozhlásil svou „slávu mezi pronárody“ (Iz 66,19). Takto se další připojí k věrným, aby „se klaněli Králi, Hospodinu zástupů“ (Za 14,16).

A tak bez ohledu na to, jak zlá situace nastala, Bůh má vždy svůj věrný lid, který i přes odpadnutí v jeho řadách upevňuje „své povolání a vyvolení“ (2Pt 1,10). Ať byly nedostatky národa jako celku jakékoliv, přece se našli takoví, kteří se snažili – nejlépe jak mohli – dodržovat svoji část smlouvy (1Kr 19,14–18). I když snad jako celek trpěli se svým národem (příkladem toho je zajetí), v konečném důsledku budou mít podíl na smluvním zaslíbení – na věčném životě.

**Aplikace**

`Čas od času se stává, že lidé jsou tak zklamaní hříchem, odpadnutím či pokrytectvím, které vidí u některých členů církve, že se rozhodnou, že s ní už nechtějí mít nic společného. Cítil ses někdy podobně? Jak ti v takových momentech může pomoci vědomí, že Bůh měl, navzdory problémům, ve svém lidu vždy své věrné děti?`

#### Další čtení: Vybrané citace od Ellen Whiteové

Často se zdálo, že Izraelsští jsou neschopni nebo nechtějí porozumět, jaký úmysl má Bůh s pohany. A právě tento úmysl to byl, jenž z nich učinil lid zvláštní a ustavil je jako nezávislý národ mezi národy země. Abrahám, jejich otec, jemuž se jako prvnímu dostalo zaslíbení smlouvy, byl vyzván, aby vyšel „ze země své a z příbuznosti své“ do vzdálené země, aby mohl být nositelem světla pohanům. Ačkoli zaslíbení, jež mu bylo dáno, obsahovalo slib, že bude mít potomstvo tak četné jako písek u moře, neměl se stál zakladatelem velkého národa v zami Kanaán jen ze sobeckých důvodů. Smlouva Boží uzavřená s ním se vztahovala na všechny národy země. „Požehnám tobě,“ pravil Hospodin, „a zvelebím jméno tvé, a budeš požehnání. Požehnám také dobrořecícím tobě, a zlořečícím tobě zlořečiti budu; ano požehnány budou v tobě všecky čeledi země.“ 1. Mojžíšova 12,2.3. {PK 242.3}

Bůh otevřel Abrahámovi vyhlídku na toto věčné dědictví a Abrahám se spokojil s touto nadějí. „Věrou bydlil v zemi zaslíbené jako v cizí, v staních přebývaje s Izákem a s Jákobem, spoludědici téhož zaslíbení; nebo očekával města základ majícího, jehožto řemeslník a stavitel jest Bůh.“ Židům 11,9.10. {PP 118.1}

O potomstvu Abrahámovu je psáno: „Podlé víry zemřeli ti všickni, nevzavše zaslíbení, ale zdaleka je viděvše, jim i věřili, i je vítali, a vyznávali, že jsou hosté a příchozí na zemi.“ Židům 11,13. Musíme dlít na této zemi jako poutníci a cizinci, chceme-li získat „lepší, tj. nebeské“. Židům 11,16. Ti, kdož jsou dítkami Abrahámovými, hledají město, jež hledal on, „jehožto řemeslník a stavitel jest Bůh“. Židům 11,10. {PP 118.2}
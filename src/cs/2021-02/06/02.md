---
title: 'Tebe Si Hospodin, Tvůj Bůh, Vyvolil…'
date: 02/05/2021
---

> <p></p>
> 6Jsi přece svatý lid Hospodina, svého Boha; tebe si Hospodin, tvůj Bůh, vyvolil ze všech lidských pokolení, která jsou na tváři země, abys byl jeho lidem, zvláštním vlastnictvím. 7Nikoli proto, že byste byli početnější než kterýkoli jiný lid, přilnul k vám Hospodin a vyvolil vás. Vás je přece méně než kteréhokoli lidu. 8Ale protože vás Hospodin miluje a zachovává přísahu, kterou se zavázal vašim otcům… (Dt 7,6–8a)

**Osobní studium**

Není pochyb o tom, že si Bůh vyvolil izraelský národ, aby byl na světě jeho zvláštním národem. Hebrejský pojem, který je použit v knize Deuteronomium, může znamenat také „vzácné vlastnictví“ i „mimořádný klenot“. Nezapomeňme na to, že toto rozhodnutí bylo v plné míře Božím činem, projevem jeho milosti. Lidé neudělali vůbec nic, čím by si tuto milost zasloužili. Ani nemohli, protože milost je něco, co dostáváme jako nezasloužený dar.

`Kromě textu Dt 7,6–8 si přečtěte také 16. ka­pitolu proroka Ezechiele, který vyvolení Izraele popisuje pomocí poetického obrazu. Jak na vás tyto myšlenky působí? Co se z nich můžeme naučit o Bohu, jeho vyvolení a milosti?`

„Proč si Hospodin vyvolil Izrael? Zůstává to pro nás záhadou. Byla to malá hrstka lidí bez bohaté kultury a velké prestiže. Neměli žádné výjimečné vlastnosti, které by odůvodňovaly jejich vyvolení. Byl to výlučně Boží čin… Prvotní příčina této volby spočívá v tajemství Boží lásky. Skutečností je, že Bůh miloval Izrael a vyvolil si ho, čímž respektoval svoje zaslíbení dané otcům… Bůh ho vyvedl z egyptského otroctví a zjevil mu svoji moc. Kéž by pochopil tyto významné skutečnosti a uvědomil si, že byl skutečně svatým a vzácným lidem. Jakýkoliv sklon z jeho strany vzdát se tohoto vznešeného postavení byl nanejvýš trestuhodný.“ (Thompson, J. A. Deuteronomy, London: Inter-Varsity ­Press, 1974, s. 130.131)

Izraelci měli podle Božího plánu jako kněží vést lidi prostřednictvím modlitby, chval a obětí blíže k Bohu. Jako prostředníci mezi Bohem a pohany měli být rádci, kazateli a proroky; měli být představiteli skutečného náboženství a příkladem posvěceného života.

**Aplikace**

`Hospodin si přál, aby měl Izrael mezi všemi národy mimořádné postavení. Jak je možné udržet si vědomí jedinečnosti, a přitom nepropadnout pýše? Jak se ti to daří ve tvém životě? Jak tuto myšlenku můžeme aplikovat na vlastní církevní společenství?`

#### Další čtení: Vybrané citace od Ellen Whiteové

I když přijdou těžké, nepochopitelné zkoušky, nedopusťme, aby nás připravily o vnitřní pokoj. Když s námi budou lidé zacházet nespravedlivě, nesmí to v nás vyvolat zášť. Kdybychom podlehli myšlence na pomstu, uškodíme sami sobě. Podlomíme svou důvěru v Boha a zarmoutíme Ducha svatého. Po boku nám stojí svědek, nebeský posel, který kolem nás vybuduje ochranný val proti nepříteli. Zahalí nás záře Slunce spravedlnosti, kterou satan nedokáže proniknout. {PM 87.3}

Odevzdáme-li se Bohu, můžeme mít jistotu, protože je napsáno, že: „Bůh je věrný: nedopustí, abyste byli podrobeni zkoušce, kterou byste nemohli vydržet, nýbrž se zkouškou vám připraví i východisko a dá vám sílu, abyste mohli obstát.“ 1. Korintským 10,13. {MON 69.4}

Jediná ochrana před zlem spočívá v tom, že člověk vírou v Kristovu spravedlnost přijímá Pána Ježíše do srdce. Pokušení má nad námi moc proto, že v našich srdcích ještě vládne egoismus. Když pochopíme velkou Boží lásku, poznáme, že sobectví je ošklivá a odporná vlastnost, které se budeme snažit zbavit. Když pod vlivem Ducha svatého poznáváme Kristovu slávu, stáváme se přístupnější a jsme ochotni se podřídit. Pokušení pozbývá svou moc a Kristova milost přetváří naši povahu. {MON 69.5}
---
title: 'Znamení Smlouvy'
date: 25/05/2021
---

> <p></p>
> 16Ať synové Izraele zachovávají sobotu; ať sobotu dodržují jako věčnou smlouvu po všechna svá pokolení. 17Je to věčné znamení mezi mnou a syny Izraele. V šesti dnech totiž Hospodin učinil nebe i zemi, ale sedmého dne odpočinul a nabral dech. (Ex 31,16.17; B21)

**Osobní studium**

Na čtyřech místech Písma je sobota označena jako „znamení“ (Ex 31,13.17; Ez 20,12.20). „Znamení“ není symbolem v tom smyslu, že určitá věc na základě společných vlastností představuje, znázorňuje nebo připomíná něco jiného (jako například pěst představuje „moc“ nebo „sílu“). Sobota jako znamení je vnější znak, který má vyjadřovat osobité poselství. Samotné znamení jako takové nemá se smlouvou nic společného. Sobota byla znamením smlouvy „mezi mnou a syny Izraele“ jen proto, že to tak určil Bůh (Ex 31,13).

Proč Bůh použil sobotu jako znamení smlouvy? (Ex 31,16.17) Proč měl právě jedinečný oddělený den vhodně ilustrovat a vyjadřovat podstatu smlouvy a milujícího Boha, který zachraňuje své děti? (Viz také Žd 4,1–4.)

Na sobotě jako znamení smlouvy milosti je fascinující to, že celá staletí Židé chápali sobotu jako znamení mesiášského vykoupení. V sobotě viděli předzvěst záchrany v Mesiáši. Protože věříme, že vykoupeni můžeme být pouze z milosti a že smlouva je smlouvou milosti, sobota, vykoupení a smlouva spolu velmi úzce souvisejí (viz Dt 5,13–15). A tak v protikladu k všeobecnému mínění je sobota znamením Boží zachraňující milosti; není znamením spasení ze skutků.

**Aplikace**

`Co pro tebe znamená pozvání, že máme „odpočívat“ v sobotu? Jak odpočíváš? Jde jen o to, že se třeba dobře vyspíš? Je v tvém prožívání soboty patrné, jaký vztah máš a chceš mít s Bohem?`

#### Další čtení: Vybrané citace od Ellen Whiteové

Mojžíš, který dobře pochopil povahu a cenu zákona Božího, ujistil lid, že žádný jiný národ nemá tak moudrá a milosrdná zákonná ustanovení, než jakých se dostalo Hebrejům. „Viztež,“ pravil jim, „učilť jsem vás ustanovením a soudům, jakž mi přikázal Hospodin Bůh můj, abyste tak činili v zemi, do kteréž vejdete k dědičnému držení jí. Ostříhejtež tedy a čiňte je, nebo to jest moudrost vaše a opatrnost vaše před očima národů, kteříž, slyšíce všecka ustanovení tato, řeknou: Jistě lid moudrý a rozumný národ veliký tento jest.“ 5. Mojžíšova 4,5.6. {PP 346.2}

Mojžíš připomněl Izraeli onen den, kdy „stál před Hospodinem Bohem svým na Orébě“. Pak se obrátil k zástupům Izraelských s výzvou: „Nebo který národ tak veliký jest, kterýž by měl bohy sobě tak blízké, jako jest Hospodin Bůh váš ve všem volání našem k němu? A který jest národ tak veliký, kterýž by měl ustanovení a soudy spravedlivé, jako jest všecken zákon tento, kterýž já vám dnes předkládám?“ 5. Mojžíšova 4,7.8. Tato otázka, položená Izraeli, může být položena i dnes. Zákony, které dal Bůh svému vyvolenému národu, jsou moudřejší, lepší a lidštější než zákony nejvzdělanějších a nepokročilejších národů na světě. Zákony národů jsou poznamenány vadami a slabostmi lidského srdce. Zákon Boží však má pečeť božství. {PP 346.3}
---
title: 'Znamení Smlouvy'
date: 22/05/2021
---

> <p>Základní verš</p>
> „Ať synové Izraele zachovávají sobotu; ať sobotu dodržují jako věčnou smlouvu po všechna svá pokolení.“ (Ex 31,16; B21)

Sedmý den – sobota – nás pravidelně zastavuje každý týden a směruje naši pozornost na to, kdo jsme či kým bychom mohli být. Celý týden se po něčem sháníme, utrácíme, vyděláváme na živobytí, chodíme sem a tam… A potom je tu najednou sobota, která nás zastaví a upozorní na základ a výchozí bod všeho. Sobota nás nevrátí o půl, čtvrt nebo devět desetin cesty zpátky. Každý týden v sobotu se vracíme k bodu nula, na samý počátek lidské existence, k výchozímu bodu všeho.

Sobota přichází pravidelně každý týden, bez jakékoliv výjimky. Proniká do každé trhliny a mezery našeho života. Připomíná nám, že každé prázdné místo patří našemu Tvůrci, který nás sem umístil; tomu, který „na počátku“ stvořil nebe a zemi. Tento čin je nevyvratitelným základem celé křesťanské víry a sedmý den – sobota – je toho neklamným, nevtíravým a neměnným znamením.

**Osnova lekce**

V této lekci se blíže podíváme nejen na to, jaký byl původní Boží záměr se sobotou, ale hlavně na to, jakou roli hrála v kontextu smlouvy, kterou Bůh uzavřel se svými dětmi na hoře Sínaj.

I. 	Sobota a její význam na počátku dějin

• Význam soboty při stvoření (neděle)

• Význam soboty před vydáním Desatera (pondělí)

II. 	Sobota a její význam v rámci smlouvy na Sínaji

• Viditelné znamená smlouvy (úterý)

• Připomenutí, že Bůh nás „posvěcuje“ (středa)

• Připomenutí minulosti, přítomnosti i budoucnosti s Bohem (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

Lidé, kteří se spoléhají na Kristova slova, podřizují se jeho vedení a žijí podle jeho přikázání, nalézají pokoj a klid. Když je Ježíš s nimi, jsou šťastni a nic na světě je nemůže zarmoutit. Pán říká: „Stvoření opírající se o tebe chráníš pokojem, pokojem, neboť v tebe doufá.“ Izajáš 26,3. Možná se nám zdá, že žijeme v neustálém zmatku. Svěříme-li se však do Božích rukou, promění náš život i naši povahu ke své slávě. Člověk, který odráží slávu Kristovy povahy, bude přijat do Božího ráje. Znovuzrození lidé budou chodit s Kristem v bílém rouchu, protože jsou toho hodni (Zjevení 3,4). {TV 210.4}

Spravedlnost je svatost, podobnost Bohu, a „Bůh je láska“ 1. Janův 4,16. Spravedlnost je soulad se zákonem Božím, neboť „všechna tvá přikázání jsou spravedlivá“ Žalm 119,172 a „láska je naplněním zákona“ Římanům 13,10. Spravedlnost Boží je ztělesněna v Kristu. Když přijímáme Krista, přijímáme spravedlnost. {MON 18.5}

Spravedlnosti nedosáhneme bolestným úsilím nebo neúnavnou prací, dary nebo oběťmi; Pán ji ochotně dává každému, kdo po ní hladoví a žízní. „Všichni, kdo žízníte, pojďte k vodám, i ten, kdo peníze nemá. Pojďte, kupujte a jezte... bez peněz a bez placení...“ „Jejich spravedlnost je ode mne, je výrok Hospodinův.“ „Nazvou ho tímto jménem: ‚Hospodin — naše spravedlnost‘.“ Izajáš 55,1; 54,17; Jeremjáš 23,6. {MON 18.6}
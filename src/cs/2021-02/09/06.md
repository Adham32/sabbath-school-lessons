---
title: 'Pamatuj Na Sobotní Den'
date: 27/05/2021
---

> <p></p>
> Pamatuj na sobotní den, aby ti byl svatý. (Ex 20,8)

**Osobní studium**

Sobota byla a je pro člověka znamením, na které měl „pamatovat“. Toto slovo „pamatovat“ může mít více významů. Zaprvé, pamatovat znamená vzpomínat si na něco, co se v minulosti stalo. V tomto případě sobota napřimuje naši pozornost na stvoření, které vyvrcholilo zřízením soboty jako dne odpočinku a zvláštního společenství s Bohem.

Příkaz pamatovat má také prvek přítomnosti. Na sobotu nemáme jen „pamatovat“ ve smyslu obracení se do minulosti, ale máme ji též aktivně „zachovávat“ a „světit“ (Dt 5,12). Sobota má pro nás důležité poselství i v dnešní době.

Příkaz pamatovat na sobotu stále ukazuje také i na budoucnost. Ten, kdo „pamatuje“ na to, aby zachovával sobotu, má slíbenou nádhernou a plnohodnotnou budoucnost s Pánem této soboty. Člověk zůstává ve smluvním vztahu, protože zůstává v Bohu. Když chápeme smlouvu jako vztah mezi Bohem a člověkem, potom sobota, která ve velké míře tento vztah posiluje, má zvlášť velký význam.

Jestliže si Boží lid připomíná stvoření a Stvořitele, potom nezapomíná ani na Boží milostivé skutky spasení (viz Dt 5,15, kde se sobota uvádí jako znamení vysvobození z Egypta a jako symbol konečného spasení, které nacházíme v Bohu). Stvoření a obnova spolu souvisejí. To první činí možným to druhé. Sobota je znamením, které zvěstuje, že Bůh je Stvořitel světa a náš Spasitel.

„Zachováváním soboty dáváme najevo, že jsme Božím lidem. Boží slovo označuje sobotu za znamení, kterým se odlišuje lid zachovávající přikázání… Ti, kdo respektují Boží zákon, budou ve velkém sporu, který začal v nebi mezi satanem a Bohem, jedno s Bohem.“ (2SM 160)

**Aplikace**

`Zamysli se nad inspirovaným citátem z předchozího odstavce. Proč je, podle tebe, právě sobota něčím tak jedinečným, že by měla být typickým znakem těch, kteří chtějí zůstat Bohu věrní?`

#### Další čtení: Vybrané citace od Ellen Whiteové

Bůh si přeje, abychom dosáhli té míry dokonalosti, jaká nám byla umožněna darem Krista. Vybízí nás, abychom se správně rozhodli, abychom se spojili s nebeskými prostředky a přijali zásady, které v nás obnoví Boží obraz. Ve svém psaném slově a ve velké knize přírody zjevuje Bůh principy života. Je na nás, abychom je poznali a řídili se jimi, abychom spolupracovali s Bohem při vracení zdraví tělu i duši. {ZNP 51.1}

Je třeba, aby lidé poznali, že z požehnání, které plyne z poslušnosti, se mohou plně těšit jen tehdy, přijmou-li Kristovu milost. Kristova milost totiž dává člověku sílu k tomu, aby poslouchal Boží zákony. Právě tato milost mu umožňuje, aby zpřetrhal pouta zlozvyku. Je to jediná síla, která člověka může přivést na správnou cestu a udržet ho na ní. {ZNP 51.2}
---
title: 'Znamení Posvěcení'
date: 26/05/2021
---

> <p></p>
> Zachovávejte mé soboty, neboť to je znamení mezi mnou a vámi po všechna vaše pokolení, abyste věděli, že já jsem Hospodin, váš Posvětitel. (Ex 31,13; B21)

**Osobní studium**

Výjimečně myšlenkově bohatá pasáž o významu soboty se nachází v Ex 31,12–17. Následuje po tom, co Bůh vydal nařízení o stavbě svatostánku a službách v něm.

Chápání soboty jako „znamení“ – viditelné, vnější a věčné znamení mezi Bohem a jeho lidem – je takovýmto způsobem vyjádřeno na tomto místě v Bibli poprvé. Samotný text obsahuje některé nové a cenné myšlenky, které chceme zdůraznit:

- a) 	Sobota jako znamení poznání a pochopení
- b) 	Sobota jako znamení posvěcení

Zamysleme se nad tím, jak souvisí znamení s naším poznáním a chápáním. Bůh tehdy Izraelcům řekl, že jim dává sobotu, „abyste věděli (poznali), že…“ Hebrejské chápání výrazu „poznat“ zahrnuje jak prvek rozumu, tak i vztahu a citu. „Poznat“ neznamená pouze něco o člověku vědět (mít správné informace), ale také mít s tímto člověkem smysluplný vztah. Poznat Boha tedy znamená jak znát jej a vědět, jaký je (tedy „informace“), tak i mít s ním ten správný a vřelý vztah – sloužit mu (1Pa 28,9), ctít ho (Iz 11,2), věřit mu a důvěřovat (Ž 9,10), hledat ho a vzývat jeho jméno (Jr 10,25).

`Pročtěte si biblické texty uvedené v předchozím odstavci. V které ze zmíněných oblastí byste chtěli Boha lépe „znát“ a mít s ním bližší vztah?`

Kromě toho byla sobota také znamením posvěcení: „…abyste věděli, že já jsem Hospodin, váš Posvětitel.“ To znamená, že Bůh „posvěcuje“ svůj lid, mění ho k svému obrazu, činí ho „svatým“ (Lv 20,8; Dt 7,6).

Toto posvěcení je dílem Boží vykupitelské lásky, právě tak jako spasení a vykoupení. Obojí – spravedlnost a posvěcení – jsou dílem Božím, ne něčím, co dokážeme svou snahou: „Já jsem Hospodin, já vás posvěcuji“ (Lv 20,8). Sobota je tedy znamením, které šíří poznání o Bohu jako o Posvětiteli. „Sobota, která byla dána světu jako znamení Boha Stvořitele, je také znamením Boha jako Posvětitele.“ (6T 350)

**Aplikace**

`Co pro tebe znamená, že tě chce Bůh „posvětit“ – proměňovat ke svému obrazu? Je to pro tebe dobrá zpráva, něco, po čem toužíš? Nebo ti slovo „posvěcení“ zavání spíše extrémismem? Jak se na tomto procesu proměny může podílet prožívání soboty?`

#### Další čtení: Vybrané citace od Ellen Whiteové

V Ježíši se lidem zjevila Boží milost. Milost však nevylučuje spravedlnost. Zákon zjevuje vlastnosti Boží povahy a ani to nejmenší v něm nemůže být změněno tak, jak by to člověku v jeho padlém stavu vyhovovalo. Bůh svůj zákon nezměnil, ale pro záchranu člověka se v Ježíši Kristu sám obětoval. „Neboť v Kristu Bůh usmířil svět se sebou.“ 2. Korintským 5,19. Zákon vyžaduje spravedlnost — čistý život, dokonalou povahu. Toho člověk není schopen. Nemůže dostát požadavkům Božího svatého zákona. Kristus však přišel na svět jako člověk, žil svatým životem a zjevil světu dokonalou povahu. Nabízí ji jako dar všem, kdo o ni stojí. Nabízí svůj život za život lidí. Boží shovívavost odpouští lidem spáchané hříchy. Navíc Kristus propůjčuje lidem Boží vlastnosti. Proměňuje lidskou povahu k Božímu obrazu, vytváří velkolepé dílo duchovní síly a krásy. V životě člověka, který věří v Krista, se naplňuje spravedlnost zákona. Bůh může být „spravedlivý a ospravedlňuje toho, kdo žije z víry v Ježíše“. Římanům 3,26. {TV 490.1}

Dnešní svět je ve zjevné vzpouře proti Bohu. {PK 120.3}

Mnozí dokonce neváhají vysmívat se slovu Božímu. Ti, kdož věří, že slovo platí do písmene, jsou vystaveni posměchu. Roste pohrdání zákonem a pořádkem jako přímý následek přestoupení jasných přikázání Hospodinových. Odvrácení od cesty poslušnosti plodí násilí a zločinnosti. Pohleďte jen, jak ubozí a bědní jsou ti mnozí, kteří se klanějí před oltáři model a v marnostech hledají štěstí a pokoj! {PK 120.4}
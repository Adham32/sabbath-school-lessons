---
title: 'Sobota Před Sínají'
date: 24/05/2021
---

> <p></p>
> [Mojžíš] jim řekl: „To je to, o čem Hospodin mluvil. Zítra bude den odpočinku, svatá sobota pro Hospodina. Napečte, co se má péci, a uvařte, co se má vařit. Všechno, co zbude, si nechte do zásoby na zítřek.“ (Ex 16,23; B21)

**Osobní studium**

V Ex 16 čteme zprávu o tom, že Bůh dává Izraelcům na poušti manu. Děj se odehrává ještě před uzavřením smlouvy na Sínaji. Z tohoto záznamu se dozvídáme:

- a) 	Každý den si měli Izraelci nasbírat určité množství many. Výjimkou byl pátek, kdy si měli nasbírat dvojnásobné množství.
- b) 	V sobotu manu nenašli.
- c) 	Příděl many na sobotu, odložený z šestého dne, se na rozdíl od ostatních dní nezkazil.

`Co nám tento příběh (Ex 16,23–28) říká o jedinečné svatosti a výjimečnosti sobotního dne?`

„Jasné ztotožnění sedmého dne se sobotou, tvrzení, že to byl sám Bůh, kdo dal Izraelcům sobotu, stejně jako zpráva, že lid na Boží příkaz sedmého dne odpočíval – to všechno nesporně ukazuje na původní ustanovení soboty už při stvoření.“ (Waterman, G. F. The Zondervan Pictorial Encyclopedia of the Bible, sv. 5, s. 184)

`Příběh, který můžeme číst v 16. kapitole knihy Exodus, nám může o sobotě ukázat daleko více, než by se mohlo na první pohled zdát. Zkuste se sami zamyslet nad myšlenkami, které jsou v něm buď naznačeny, nebo zcela jasně pojmenovány: Kdy a jak se můžeme připravit na sobotu? Proč? Jak ji máme prožívat? Má být spíše dnem půstu, nebo radosti a dobrého jídla? Jak se má v našem přístupu k sobotě projevit naše věrnost Bohu?`

**Aplikace**

`Jak prožíváš sobotu ty? V čem se tvé prožívání podobá nebo liší od toho, jak ji prožívali Izraelci před dávnými staletími? Je rozdíl jen v „technickém provedení“ nebo i v přístupu a duchu?`

#### Další čtení: Vybrané citace od Ellen Whiteové

Hospodin se zjevil ve strašném majestátu nejen jako soudce a zákonodárce, ale i jako milosrdný ochránce svého lidu.: „Já jsem Hospodin Bůh tvůj, kterýž jsem tě vyvedl z země egyptské, z domu služby.“ 2. Mojžíšova 20,2. Ten, kterého Izraelští poznali jako svého Vůdce a Vysvoboditele, jenž je vyvedl z Egypta, razil jim cestu mořem a potřel faraóna s jeho vojsky a jenž tím prokázal, že je nade všechny bohy egyptské, ten nyní oznamoval svůj zákon. {PP 220.5}

Zákon nebyl tehdy vydán jen a výhradně pro Hebreje. Bůh poctil Hebreje tím, že je učinil strážci a opatrovníky svého zákona; zákon však měl být zachován pro celý svět jako svatý odkaz. Přikázání Desatera jsou vhodná pro veškeré lidstvo a byla dána pro všechny, aby se z nich učili a řídili se jimi. Deset přikázání, krátkých, obsažných a směrodatných, obsahuje povinnosti člověka k Bohu a k bližním; všechna přikázání vycházejí z velké základní zásady lásky. „Milovati budeš Pána Boha svého ze srdce svého, a ze vší duše své, a ze vší síly své, i ze vší mysli své, a bližního svého jako sebe samého.“ Lukáš 10,27. Viz též 5. Mojžíšova 6,5.6; 3. Mojžíšova 19,18. {PP 220.6}

Musí nám být jasné, že cesta Božích přikázání je cestou života. Bůh ustanovil přírodní zákony. Ale jeho zákony nejsou nějakými svévolnými požadavky. Každé „ne“ ať v zákoně fyzikálním, nebo v zákoně mravním, obsahuje v sobě zaslíbení. Budeme-li ho poslušni, bude naše kroky provázet požehnání. Bůh nás nenutí, abychom jednali správně. Snaží se nás však zachránit před zlem a vést nás opět k dobrému. {ZNP 50.6}

Věnujme pozornost zákonům, které byly vštěpovány Izraeli. Bůh dal Izraelcům přesná naučení o životních návycích. Seznámil je se zákony, které se týkají jak tělesného, tak duchovního zdraví. A za podmínky, že jich budou poslušni, je ujistil: „Hospodin od tebe odvrátí každou nemoc.“ 5. Mojžíšova 7,15. „Upněte své srdce ke všem slovům, která vám dnes dosvědčuji.“ 5. Mojžíšova 32,46. „Dají život těm, kteří je nalézají, a zdraví celému jejich tělu.“ Přísloví 4,22. {ZNP 50.7}
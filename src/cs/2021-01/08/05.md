---
title:  'Mocný i milosrdný Stvořitel (Iz 40,12–31)'
date:  17/02/2021
---

> <p></p>
> 12Kdopak svou hrstí odměřil vodstvo a pídí nebesa změřil? Kdo shrnul v odměrku všechen prach země a hory odvážil na vahadlech, pahorky na vážkách? 13Kdo změřil Hospodinova ducha a byl mu rádce a vedl ho k poznání? 14Kohopak o radu žádal, aby rozumnosti nabyl, aby ho poučil o stezce práva, naučil poznání a seznámil ho s cestami rozumnosti? (…) 18Ke komu připodobníte Boha? Jakou podobu mu přisoudíte? (Iz 40,12–18)

> <p></p>
> 28Cožpak nevíš? Cožpak jsi neslyšel? Hospodin, Bůh věčný, stvořitel končin země, není zemdlený, není znavený, jeho rozumnost vystihnout nelze. 29Od dává zemdlenému sílu a dostatek odvahy bezmocnému. 30Mladíci jsou zemdlení a unavení, jinoši se potácejí, klopýtají. 31Ale ti, kdo skládají naději v Hospodina, nabývají nové síly; vznášejí se jak orlové, běží bez únavy, jdou bez umdlení. (Iz 40,28–31)

**Osobní studium**

`Jakým způsobem rozvíjí Iz 40 téma Božího milosrdenství a jeho moci?`

V celé této kapitole se myšlenky o Božím milosrdenství a jeho síle navzájem prolínají; téměř splývají, protože obě tyto vlastnosti jsou nezbytné k tomu, aby Bůh zachránil svůj lid. Chce je zachránit, protože je milosrdný. A může je zachránit, protože je mocný. Milosrdenství (v. 1–5) – útěcha, příchod Páně přináší vysvobození.

- Moc (v. 6–8) – sláva a věčná existence proti lidské slabosti.
- Milosrdenství (v. 9–11) – dobrá zpráva o vysvobození, Pastýř svého lidu.
- Moc (v. 12–26) – nenapodobitelný Stvořitel.
- Milosrdenství (v. 27–31) – jak Stvořitel posiluje zemdlené.

Když Izajáš představil Boží moc popisem jeho slávy a věčné existence (v. 3–8), píše o jeho síle a dokonalé moudrosti, kterou stvořil zemi a všechny její obyvatele, kteří mu připadají tak nepatrní (v. 12–17). Izajášův styl v této části, s řečnickými otázkami a živými obrazy, je velice podobný Boží odpovědi Jóbovi (Jb 38–41).

`Jaká je odpověď na Izajášovu řečnickou otázku: „Ke komu připodobníte Boha?“ (Iz 40,18)`

Podobně jako u Jóba, ani u Izajáše není odpověď vyjádřena. Boha nemůžeme k ničemu a nikomu přirovnat. Izajáš však tuto svoji otázku zdůrazňuje tím, že na ni dává zvláštní odpověď. Mnozí jeho současníci totiž svým jednáním naznačovali, že Bůh je podobný modle (Iz 40,19.20).

Izajáš na tuto představu reaguje. Už to, že někdo použije modlu jako podobu Boha, je nerozumné. Aby si však mohl být jistý, že to lidé pochopili, ukazuje na Boží jedinečnost a uvádí nepopiratelný argument – Bůh je svatý Stvořitel (v. 21–26).

**Aplikace**

`Dnes by asi nikdo z nás nebyl v pokušení klanět se před kusem kamene či zlata. A přesto můžeme být ve stejném pokušení důvěřovat v životě, pokud jde o jeho zajištění, někomu či něčemu jinému než našemu Bohu. Co je takovým pokušením pro tebe? Na co si potřebuješ dávat pozor, aby nezabíralo ve tvém životě místo, které patří jen Bohu?`
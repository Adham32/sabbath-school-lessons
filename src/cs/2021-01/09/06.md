---
title:  'Hospodinův soucitný a trpící služebník (Iz 49)'
date:  25/02/2021
---

> <p></p>
> 1Hospodin mě povolal z života mateřského; od nitra mé matky připomínal moje jméno. (…) 3Řekl mi: „Ty jsi můj služebník, Izrael, v tobě se oslavím.“ 4Já jsem však řekl: „Nadarmo jsem se namáhal, svou sílu jsem vydal pro nicotný přelud.“ A přece: U Hospodina je mé právo, můj výdělek u mého Boha. (…) 6On dále řekl: „Nestačí, abys byl mým služebníkem, který má pozvednout Jákobovy kmeny a přivést zpátky ty z Izraele, kdo byli ušetřeni; dal jsem tě za světlo pronárodům, abys byl spása má do končin země.“ 7Toto praví Hospodin, vykupitel Izraele, jeho Svatý, tomu, který je v opovržení, jehož má kdejaký pronárod v ohavnosti, služebníku vládců: „Spatří tě králové a povstanou, a velmožové se skloní, kvůli Hospodinu, který je věrný, kvůli Svatému Izraele, který tě vyvolil.“ 8Toto praví Hospodin: „Odpovím ti v čase přízně, pomohu ti v den spásy, bude tě opatrovat, dám tě za smlouvu lidu, abys pozvedl zemi a zpustošená dědictví vrátil, 9abys řekl vězňům: ,Vyjděte,‘ těm, kdo jsou v temnotách: ,Ukažte se!‘ Při cestách se budou pást a na všech holých návrších naleznou pastvu.“ (Iz 49,1.3.4.6–9)

**Osobní studium**

Bůh svého služebníka povolává ještě dříve, než se narodil. Jeho ústa jsou podobná meči. V něm se oslaví. Jeho prostřednictvím přivádí izraelský národ zpět k sobě, ustanovuje ho za světlo spasení pro celý svět, za zprostředkovatele smlouvy a vysvoboditele zajatých. Tento popis má mnoho společných prvků s popisem z Iz 42, kde služebníka ztotožňujeme s Mesiášem.

`Pokud je tento služebník Mesiáš, proč ho Bůh nazývá „Izraelem“? (Iz 49,3)`

Zjistili jsme již dříve, že v této stati se pojem Boží služebník „Izrael“ anebo „Jákob“ vztahuje na  celý národ. V tomto případě se však jméno „Izrael“ (bez paralelního odkazu na „Jákoba“) jasně vztahuje na služebníka jednotlivce, který navrátí národ k Bohu (Iz 49,5). Tento služebník se stal dokonalým ztělesněním anebo představitelem národa, který se svými prohrami a selháními zpronevěřil svému jménu „Izrael“ (Iz 48,1).

`Který nový prvek se objevuje v těchto verších? (Iz 49,4.7)`

Zde je první zmínka o těžkostech, které s sebou úloha služebníka přináší. Služebník naříká: „Nadarmo jsem se namáhal, svou sílu jsem vydal pro nicotný přelud...“ (v. 4). Podobná myšlenka se opakuje u Da 9,26: „... bude pomazaný zahlazen a nebude již.“ Služebník se však drží víry: „A přece: U Hospodina je mé právo, můj výdělek u mého Boha“ (Iz 49,4). J. Alec Motyer k tomu poznamenává: „Izajáš očekává služebníka se skutečnou lidskou přirozeností, který byl pokoušen, jako jsme pokoušeni my. Prokázal se jako původce a dokonavatel víry, skutečné osobní víry, která i tehdy, když se zdá, že už všechno ztratilo smysl, může říci ‚můj Bůh‘“. (MOTYER, Alec J. The Prophecy of Isaiah. An Introduction and Commentary Downers Grove, Illinois: InterVarsity Press, 1993, s. 387)

**Aplikace**

`Které principy z dnešního biblického textu bys mohl aplikovat do svého života? V čem tě může Hospodinův služebník inspirovat?`
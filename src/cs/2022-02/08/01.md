---
title:  'Zaslíbení'
date:  14/05/2022
---

### Texty na tento týden
Genesis 22–25

> <p>Základní verš</p>
> „Abraham byl stařec pokročilého věku. Hospodin mu ve všem požehnal.“ (Gn 24,1)

Jak Bůh slíbil, Sára nakonec porodila Abrahamovi syna, „ačkoli byl stár“ (Gn 21,2), a dal mu jméno Izák (viz Gn 21,1–5). Ale příběh o Abrahamovi tím zdaleka neskončil. Celý příběh vrcholí ve chvíli, kdy Abraham bere svého syna na horu Mórija, aby ho tam obětoval. Izáka však nahradil beran (Gn 22,13), který vyjadřoval Boží závazek požehnat národy prostřednictvím Abrahamova „potomka“ (Gn 22,17.18). Tímto potomkem byl samozřejmě Ježíš (Sk 13,23). V tomto úžasném (a v některých ohledech i znepokojujícím) příběhu jsou tak odhaleny mnohé důležité aspekty plánu spasení.

Ať už je poselství tohoto příběhu jakkoli hluboké, Abrahamova rodina musela být Boží výzvou otřesena a budoucnost nebyla jasná. Sára po obětování na hoře Mórija zemřela (Gn 23) a Izák byl stále svobodný a bezdětný.

Abraham pak převzal iniciativu a zajistil pro svého syna „správnou“ budoucnost. Zařídil manželství Izáka s Rebekou (Gn 24), která mu porodila dva syny (Gn 25,21–23). Sám Abraham se oženil s Ketúrou, která mu dala mnoho dětí (Gn 25,1–6). Tento týden budeme sledovat Abrahamův příběh až do konce jeho života (Gn 25,7–11).

**Osnova lekce**

Tato lekce je již třetí v pořadí, ve které sledujeme životní osudy Abrahama. Tentokrát se zaměříme na události od narození jeho vytouženého syna Izáka až do závěru jeho života.

•	Gn 22,1–8: Hora Mórija (neděle)

•	Gn 22,7–18: Hospodin si opatří (pondělí)

•	Gn 23,1–6: Smrt Sáry (úterý)

•	Gn 24,1–9: Manželka pro Izáka (středa)

•	Gn 24,67–25,8: Manželka pro Abrahama (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`
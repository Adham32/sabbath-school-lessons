---
title:  'Abramův odchod'
date:  01/05/2022
---

> <p></p>
> 1I řekl Hospodin Abramovi: „Odejdi ze své země, ze svého rodiště a z domu svého otce do země, kterou ti ukážu. 2Učiním tě velkým národem, požehnám tě, velké učiním tvé jméno. Staň se požehnáním! 3Požehnám těm, kdo žehnají tobě, prokleji ty, kdo ti zlořečí. V tobě dojdou požehnání veškeré čeledi země.“ 4A Abram se vydal na cestu, jak mu Hospodin přikázal. Šel s ním také Lot. Abramovi bylo sedmdesát pět let, když odešel z Cháranu. 5Vzal svou ženu Sáraj a Lota, syna svého bratra, se vším jměním, jehož nabyli, i duše, které získali v Cháranu. Vyšli a ubírali se do země kenaanské a přišli tam. 6Abram prošel zemí až k místu Šekemu, až k božišti Móre; tehdy v té zemi byli Kenaanci. 7I ukázal se Abramovi Hospodin a řekl: „Tuto zemi dám tvému potomstvu.“ Proto tam Abram vybudoval oltář Hospodinu, který se mu ukázal. 8Odtud táhl dál na horu, která je východně od Bét-elu, a postavil svůj stan mezi Bét-elem na západě a Ajem na východě. Také tam vybudoval Hospodinu oltář a vzýval Hospodinovo jméno. 9Pak se vydal na další cestu směrem k Negebu. (Gn 12,1–9)

**Osobní studium**

`Proč podle úvodního textu Bůh povolal Abrama, aby opustil svou zemi a rodinu? Jak Abram reagoval?`

Podle biblického záznamu Bůh naposledy oslovil člověka, když mluvil k Noemovi, aby ho po potopě ujistil, že uzavře smlouvu s „veškerým tvorstvem, které je na zemi“ (Gn 9,15–17) a že už nikdy nedopustí celosvětovou potopu. Bůh nyní mluví a Abramem a jeho slova navazují na předchozí zaslíbení: prostřednictvím Abrama Bůh požehná všechny národy země.

Naplnění tohoto proroctví začíná opuštěním minulosti. Abram zanechává vše, co mu bylo blízké – rodinu, zemi, a dokonce i část sebe. Intenzita tohoto průběhu událostí se odráží v důrazu na klíčové slovo „odejdi“, které se v této souvislosti sedmkrát opakuje. Abram musí nejprve opustit svou zemi, „Kaldejský Ur“, vlastně Babylon (Gn 11,31; Iz 13,19). Výzva „vyjít z Babylona“ má mezi biblickými proroky dlouhou historii (Iz 48,20; Zj 18,4).

Abramův odchod se týká i jeho rodiny. Musí opustit své dědictví a mnoho z toho, co se naučil a co nabyl prostřednictvím rodiny, vzdělání a vlivu.

Boží výzva odejít však v sobě zahrnuje ještě víc. Hebrejské slovní spojení lek leká („jdi“) v překladu doslovně znamená „ty jdi“ nebo „jdi sám za sebe“. Abramův odchod z Babylona je důležitější než jeho rodina či prostředí, ze kterého pochází. Hebrejština totiž klade důraz na osobu Abrama. Abram potřebuje opustit sebe sama, musí se zbavit té části svého já, která zahrnuje jeho babylonskou minulost.

Cílem tohoto opuštění je „země“, kterou mu Bůh ukáže. Tentýž jazyk bude opět použit v kontextu obětování Izáka (Gn 22,2), kde bude odkazovat na horu Mória. Na vrchu, na kterém má být obětován Izák, bude postaven jeruzalémský chrám (2Pa 3,1). Boží zaslíbení se netýká jen fyzické vlasti, ale také záchrany světa. Tato myšlenka je znovu potvrzena v zaslíbení požehnání pro všechny národy (Gn 12,2.3). Sloveso barak („požehnat“) se v této pasáži vyskytuje pětkrát. Proces univerzálního požehnání probíhá prostřednictvím Abramova „potomstva“ (Gn 22,18; 26,4; 28,14). Text zde odkazuje na „potomstvo“ a toto zaslíbení se nakonec naplní v Ježíši Kristu (Sk 3,25).

**Aplikace**

`Vyzývá tě Bůh, abys ve svém životě něco opustil? Co by to pro tebe znamenalo, kdybys poslechl Boží volání?`
---
title:  Де левити?
date:   26/11/2019
---

Як ми вчора зазначили, повернення ізраїльтян стало приголомшливим виконанням пророцтва про звільнення полонених з Вавилону.

Однак без проблем не обійшлося. Одна із серйозних проблем полягала ось у чому: незважаючи на всі прекрасні обітниці про відновлення, багато євреїв не бажало повертатися до краю своїх предків, вважаючи за краще залишатися у Вавилоні. Чому так сталося?

`Прочитайте уривок Ездри 8:1-15, зосередивши особливу увагу на тексті 15. Що було великою проблемою для відновлення ізраїльської нації на батьківщині?`

Не всі євреї у Вавилоні, зокрема й левити, хотіли повернутися. Причин можна назвати кілька. Більшість із них народилися й виросли у вигнанні, і це було все, що вони знали. Багато ізраїльтян не бажало вирушати в далеку небезпечну подорож до краю, якого вони ніколи не бачили, і там починати нове життя. Однак, незважаючи на проблеми, достатня кількість левитів усе ж прибула до Єрусалима для служіння в храмі (див. урок за четвер).

«До нинішнього часу євреї, які залишилися в країні свого вигнання, жили там майже півтора століття. Розкопки міста Ніппур виявили численні документальні свідчення про те, що багато заможних євреїв проживало в цьому регіоні Месопотамії під час правління Артаксеркса I. Отже, Ездрі та його колегам-керівникам, можливо, було складно переконати багатьох людей повернутися на батьківщину. Репатріантів могло очікувати тільки важке життя на старій батьківщині зі значно меншими зручностями, ніж у Вавилоні. Зважаючи на це, взагалі дивно, що Ездрі вдалося переконати майже 2000 сімей розділити свою долю разом з братами на історичній батьківщині» (Біблійний коментар АСД. Т. 3. С. 376).

`«Бо ми маємо… через великі утиски ввійти до Царства Божого» (Дії 14:22). Що це говорить нам про реальність випробувань і труднощів у житті тих, хто щиро бажає служити Господу?`

---
title: '«Прийдіть до Мене…»'
date: 24/07/2021
---

### Біблійні тексти для дослідження
Матв. 11:20-30; 5:5; П. Зак. 18:15; Гал. 5:1; Вих. 18:13-22; Гал. 6:2.

> <p>Пам’ятний вірш</p>
> «Прийдіть до Мене всі втомлені та обтяжені, – і Я заспокою вас!» (Матв. 11:28).

«Прийдіть до Мене всі втомлені та обтяжені, ‒ і Я заспокою вас!». Яку чудову обітницю дав нам Ісус! Адже хто з нас не відчував себе обтяженим, але не так роботою (хоч і це часто буває), як труднощами та неприємностями, що підносить нам саме життя? Спаситель запевняє нас: Він знає, через що ми зараз проходимо, і може допомогти нам, якщо ми Йому дозволимо.

Запропонувавши нам понести Його тягар, Христос говорить: «Бо Моє ярмо любе і Мій тягар легкий» (Матв. 11:30). Інакше кажучи, _позбудьтеся ярма й тягаря, що несете (віддайте Мені), і візьміть Моє замість свого, оскільки Моє легше_.

Як ми можемо знайти той спокій, про який говорить Ісус? Адже ми живемо у світі, де, як сказав Господь Адаму після його гріхопадіння, «у поті свого лиця ти їстимеш хліб» (Бут. 3:19). Ми пізнали, що означає працювати й нести тягар, занадто важкий, щоб упоратися самотужки.

---

#### Додаткове читання: Вибрані цитати Эллен Уайт

Христос палко бажає, щоб обтяжені, знеможені, пригнічені люди прийшли до Нього. Він бажає дати їм світло, радість і мир, яких неможливо знайти ніде. Найбезнадійніші грішники викликають в Нього щире співчуття і глибоку любов. Святий Дух, посланий Христом, ніжно впливає на їхні серця, аби навернути їх до Спасителя. {НУХ 154.2}

"«Прийдіть до Мене, всі втомлені та обтяжені, — і Я заспокою вас!» {ХНС 308.1}

Ці слова потіхи були сказані до натовпу, який супроводжував Ісуса. Спаситель сказав, що тільки через Нього можна пізнати Бога. Про Своїх учнів Він говорив як про людей, котрим було дане пізнання небесних істин. Але Він бажав, аби жодна людина не почувалася позбавленою Його турботи й любові. Усі стомлені та струджені можуть прийти до Нього. {ХНС 308.2}"

Коли через Ісуса ми входимо в спокій, то вже на Землі для нас починається небесне життя. Ми відповідаємо на Його запрошення: «Прийдіть до Мене і навчіться від Мене». Таким чином ми входимо у вічне життя. Небеса — це безперервне наближення до Бога через Христа. Чим довше ми перебуваємо в такому блаженному неземному стані, тим більше і більше відкривається нам Його слава. Чим глибше пізнаємо Бога, тим більшим щастям володіємо. Коли ходимо з Ісусом у цьому житті, то, сповнені Його любов’ю, можемо тішитися Його присутністю. Усі переваги, якими зазвичай насолоджується людська природа, ми можемо отримати вже тут, на Землі. Але що це в порівнянні з майбутнім життям! Апостол Йоан описує майбутнє життя такими словами: «…Вони перебувають перед Божим престолом і служать Йому вдень і вночі в Його храмі. А Той, Хто сидить на престолі, буде жити з ними. Не будуть голодувати більше, і не будуть спрагнені, і не буде палити їх сонце, ні жодна спека, бо Агнець, Який посеред престолу, буде пасти їх і водитиме до джерел вод життя, і Бог зітре всяку сльозу з їхніх очей!». {ХНС 312.1}
---
title: '«Бо Моє ярмо любе»'
date: 28/07/2021
---

Ми вже зауважили, що використання Ісусом слова «ярмо» в Євангелії від Матвія відображає вживання цього терміна в юдаїзмі і що в Новому Завіті воно стосується неправильного розуміння призначення Закону.

`Грецьке слово, перекладене як «любе» в Матв. 11:30, може також означати «хороше, добре, приємне, корисне». Багато людей вважає Божий Закон деспотичним, таким, якого важко дотримуватися, а іноді й непотрібним. Як ми можемо допомогти їм побачити красу цього Закону та пробудити любов до Законодавця?`

Батьки завжди пам’ятають мить, коли їхня дитина зробила свій перший крок. За хитким першим кроком був другий боязкий крок, третій, а потім здебільшого дитина спотикається й падає. Вона може заплакати, набити синець. Однак щойно дитина відчула свободу руху, вона встає і знову намагається йти. Іде, падає, встає, де, падає, встає. Цей цикл повторюється безліч разів, перш ніж дитина зможе впевнено ходити. І все ж серед спотикань і падінь ї горде обличчя урочисто заявляє: «Тату, мамо, я вмію ходити!»

Ходити з Ісусом не завжди легко, але це завжди добре і правильно. Ми можемо спотикатися, навіть упасти, однак здатні встати і продовжувати йти поруч із Ним.

`У тексті Гал. 5:1 Павло написав: «Христос визволив нас для свободи, тож стійте в ній і не впрягайтеся знову в ярмо рабства». Що це означає? Як Ісус зробив нас вільними? У чому різниця між ярмом, запропонованим Христом, і «ярмом рабства», від якого нас застерігає Павло?`

Ми можемо бути впевнені: говорячи про «ярмо рабства», Павло зовсім не має на увазі послух Божому Законові, Десяти Заповідям. Навпаки, саме завдяки послуху, вірі та розумінню того, що спасаємося не Законом, а праведністю Христа, що нас покриває, ми можемо знайти істинний спокій і свободу.

`Чому життя в послуху Божому Законові значно спокійніше, ніж життя в непослуху?`

---

#### Додаткове читання: Вибрані цитати Эллен Уайт

"«Візьміть Моє ярмо на себе»,2 — говорить Ісус. Ярмо — це знаряддя служіння. В ярмо запрягають худобу для роботи, і воно конче необхідне для ефективної праці. На цьому прикладі Христос навчає, що ми покликані на служіння, яке триватиме до кінця наших днів. Ми повинні взяти на себе Його ярмо, бо лише так ми можемо стати Його співпрацівниками. {ХНС 309.2}

Ярмо, котре зобов’язує нас до служіння, — це Божий Закон. Великий Закон любові, відкритий в Едемі, пізніше проголошений із Сінаю, а в Новому Завіті записаний у серці, з’єднує людину з Божою волею. Якби ми були залишені діяти за своїми нахилами і волею, то опинилися б у лавах сатани, запозичивши його риси. Тому Бог підпорядковує нас Своїй волі — святій, високій, шляхетній. Він бажає, щоб ми терпляче і мудро виконували обов’язки служіння. Сам Христос, перебуваючи в людському тілі, узяв на Себе ярмо служіння. Він сказав: «Твою волю чинити, Мій Боже, Я хочу, і Закон Твій — у Мене в серці». {ХНС 309.3}

«Я зійшов з неба виконувати не Мою волю, а волю Того, Хто Мене послав». Любов до Бога, прагнення прославити Його і любов до грішного людства спонукали Ісуса прийти на Землю, щоб страждати і померти. Це була рушійна сила Його життя. Він закликає нас прийняти цей принцип. {ХНС 310.1}"

"Людям необхідно усвідомити, що благословення послуху, в усій їхній повноті, можуть належати їм тільки тоді, коли вони приймуть благодать Христа. Саме Його благодать дає людині силу підкорятися Божим законам. Саме І вона робить людину здатною звільнитися з рабства лихої звички. Це — єдина сила, яка може зміцнити особу та зберегти на вірному шляху. {СЗ 71.1}

Коли Євангеліє приймають у його чистоті й силі, воно стає цілющим засобом від породжених гріхом хвороб. Сходить Сонце Праведності, «та лікування в променях Його» (Мал.4:2). Не все, що дає цей світ, може зцілити розбите серце, принести душевний спокій, звільнити від турботи або прогнати хворобу. Слава, геніальність, талант — усе це не здатне вселити радість у засмучене серце або відновити змарноване життя. Життя з Богом у душі — єдина надія людини. {СЗ 71.2}

Любов, якою Христос огортає все єство, — це життєдайна сила. Її дотик до усіх життєво важливих органів — мозку, серця, нервів — цілющий. Вона приводить у дію найвищі сили єства. Любов звільняє душу від почуття вини і скорботи, тривоги й занепокоєння, які підточують життєві сили. З нею приходять спокій та мир. Вона вселяє вдушу радість, яку нішо земне не в змозі знищити, радість у Святому Дусі, радість, яка дарує здоров’я й життя. {СЗ 71.3}"
---
title: '«Мій тягар легкий»'
date: 29/07/2021
---

У Своїй останній заяві в Матв. 11:30 Ісус використовує образ несення тягаря: «Бо Моє ярмо любе і Мій тягар легкий».

`Мойсей був щасливий бачити свого тестя Їтро після того, як Ізраїль залишив Єгипет і перетнув море. Прочитайте Вих. 18:13-22. Що в цьому випадку означає нести тягар з іншою людиною?`

У тексті Вих. 18:13 ідеться про те, що з ранку до вечора люди приходили до Мойсея на суд. Побачивши це, тесть Мойсея наполегливо просив зятя створити таку структуру, яка дозволила б йому зосередитися лише на важливих питаннях, доручивши іншим піклуватися про «малі справи». Слово Боже повідомляє, що Мойсей послухався слів Їтро і впровадив зміни, які значно полегшили його життя.

Коли Ісус сказав, що Його тягар легкий, Він хотів нагадати нам: ми можемо покластися на Нього ‒ Того, Хто поніс наші тягарі. Як і Мойсею, нам необхідно усвідомити, що ми маємо потребу в інших, щоб розділити з ними наші тягарі. Зображення Павлом Церкви як тіла Христового в 1 Кор. 12:12–26 ‒ гарна ілюстрація того, який вигляд може мати розподіл тягаря. Ми маємо потребу у функціональному тілі, здатному понести будь-яку ношу. Нам потрібні ноги, руки, плечі, м’язи та сухожилля, щоб нести вантаж.

`Прочитайте Гал. 6:2. Як несення тягарів одне одного допомагає нам виконати Закон Христа?`

Безпосередній контекст цього вірша може допомогти нам зрозуміти цю істину. У Гал. 6:1 Павло навчає: якщо брат чи сестра впаде в якийсь переступ, ми духом лагідності повинні допомогти виправитися такій людині (адже Ісус сказав у Євангелії від Матвія 11:29, що Він лагідний). У цьому випадку понести тягар іншого означає допомогти людині побачити Божественну благодать, щоб той, хто збився зі шляху, міг духовно відновитися. В іншому випадку це означає допомогу одне одному, коли ми страждаємо від життєвих негараздів. Грецький термін «тягар» може стосуватися важкого вантажу або каменя, нагадуючи про те, що всі ми несемо тягар і всім нам потрібні ті, хто розділить його з нами. Розподіл тягаря ‒ це запропонована Богом церковна діяльність, що вимагає м’якості й виховує співчуття.

`Згадайте, коли востаннє хтось допомагав вам нести тягар, від якого ви страждали. Чому це було важливо для вас? Чий тягар можете тепер понести ви?`

---

#### Додаткове читання: Вибрані цитати Эллен Уайт

Чимало людей, намагаючись жити відповідно до норм світу, стогнуть під тягарем турбот. Вони обрали служіння світові, сповнилися його неспокоєм і перейняли його звичаї. Таким чином, їхній характер зіпсований, а життя перетворилося на суцільну втому. Щоб задовольнити честолюбство та світські бажання, вони йдуть проти власного сумління, беручи на себе додатковий тягар вини. Постійні турботи виснажують життєві сили. Наш Господь бажає, щоб вони скинули із себе це ярмо рабства. Він пропонує їм Своє ярмо: «Бо Моє ярмо любе і Мій тягар легкий».7 Він закликає людей шукати передусім Царства Божого і праведності Його, обіцяючи при цьому додати їм усе необхідне для земного життя. Клопоти осліплюють, і людина не бачить майбутнього. Тільки Ісус бачить кінець від початку. Він знає, як знайти вихід із будь-якого скрутного становища. Наш Небесний Отець приготував для нас тисячі шляхів, про які ми нічого не знаємо. Хто ставить собі за найвищу мету служіння на славу Богові, ті побачать, як усі труднощі зникнуть, і перед ними відкриється пряма дорога. {ХНС 310.2}
---
title: '«Я заспокою вас»'
date: 25/07/2021
---

`Прочитайте Матв. 11:20-28. Це найближчий контекст Господнього запрошення: «Прийдіть до Мене всі втомлені та обтяжені, – і Я заспокою вас!» Про що повідомляє цей контекст? Як Ісус заспокоює нас?`

Щоб зрозуміти конкретне висловлювання Ісуса, нам потрібно враховувати контекст, особливо якщо ми хочемо уникнути помилки.

Розділ 11 знаменує собою поворотний момент у Євангелії від Матвія. Він містить докори важливим містам Галилеї ‒ найрізкіші з усіх, які зустрічаються в цьому Євангелії. Ісус говорить прямо, наступає на мозоль; Він спілкується з «неправильними» людьми (Матв. 9:9–13). Його заяви про прощення гріхів є блюзнірськими в очах релігійних лідерів (Матв. 9:1–8).

Ба більше, Ісус промовляє осудливі слова з владою, навіть порівнює людей із Содомом, який вважався (і вважається) місцем крайнього нечестя. «Тож кажу вам, що землі Содомській легше буде в день суду, ніж тобі» (Матв. 11:24).

Напруга зростає. І ось, на піку емоцій, Ісус змінює тему і пропонує істинний спокій. Тільки Він може дати цей спокій, бо «все передав Мені Мій Отець, і ніхто не знає Сина, ‒ тільки Отець; ані Отця ніхто не знає, лише Син ‒ і той, кому тільки бажає Син відкрити» (Матв. 11:27). Здатність Ісуса дати спокій ґрунтується на Його Божественності та єднанні з Отцем.

Перш ніж зняти свої тягарі, ми повинні зрозуміти, що не можемо нести їх самотужки. Більшість із нас не зрозуміє цього доти, доки не усвідомить свого справжнього стану. Запрошення Ісуса ґрунтується на наших реальних потребах.

Його заява в Матв. 11:28 починається з наказової форми дієслова в грецькому оригіналі. «Прийдіть» ‒ це не один із варіантів для вибору, а необхідна умова для отримання спокою. «Прийдіть» означає дозволити стати біля керма нашого життя. Зараз, коли ми можемо легко контролювати багато чого в нашому житті за допомогою смартфонів, іти до Ісуса не є природним напрямком для нас. Для багатьох людей підкоритися ‒ найскладніше в християнському житті.

Ми любимо говорити про все, що Бог робить для нас у Христі, про те, що ми не можемо спасти себе тощо. Усе це правда. Проте врешті-решт ми однаково повинні зробити свідомий вибір «прийти» до Ісуса, що означає підкоритися Йому. Саме тут реальність свободи волі стає центром християнського життя.

`Які тягарі ви несете? Як можете навчитися віддавати їх Ісусу і знайти обіцяний Ним спокій, за який Спаситель сплатив безмежну ціну?`

---

#### Додаткове читання: Вибрані цитати Эллен Уайт

Ісус — Джерело життя. Багато людей мають потребу в кращому пізнанні Його; з добротою й терпінням, однак серйозно їх потрібно навчати, яким чином все наше єство може бути відкрите для цілющої сили Неба. Коли сонячне світло Божої любові освітлює тайники душі, утомливе занепокоєння і невдоволення зникають, а радість і задоволення надають сили розумові, здоров’я й енергії тілу. {СЗ 183.1}

ого складними проблемами і непривабливими перспективами робити наші серця легкодухими, коліна тремтячими, руки опушеними. «Хіба буде держатися міцно Мого він захисту, щоб мир учинити зо Мною, зо Мною щоб мир учинити!» (Ісаї 27:5). Хто підкоряє своє життя Його керівництву, віддаючись Йому на служіння, ті ніколи не опиняться в такому становищі, коли б Він не подав їм допомогу. Якою б не була наша ситуація, якщо ми виконуємо Його Слово, то маємо Провідника, Котрий показує нам дорогу. Якими б розгубленими ми не були — у нас є надійний Порадник. Якими б не були наш смуток, важка втрата чи самотність — маємо співчутливого Друга. {СЗ 184.1}

Чи цілком ми розуміємо милостивий заклик: «Прийдіть до Мене»? Господь говорить: «Перебувайте в Мені», а не «Перебувайте зі Мною». «Послухайтеся Мого заклику. Прийдіть до Мене та залишіться зі Мною». Він щедро обдарує благословеннями всіх, хто прийде до Нього, аби мати життя. Він приготував для вас дещо краще, ніж тимчасове блаженство, яке ви відчуваєте, шукаючи Господа в палкій молитві. Це тільки крапля в морі — перемовитися словом із Христом. Ви вшановані Його постійною присутністю, а не короткою зустріччю, котра припиняється, коли ви занурюєтеся в буденні справи... Чи віддалять вас від Христа тривоги, хвилювання, турботи? Хіба ми менше залежні від Бога, коли працюємо в майстерні, у полі, на ринку?.. Господь Ісус перебуватиме з вами і ви з Ним, де б не опинилися. {ВНО 52.4}
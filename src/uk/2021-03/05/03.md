---
title: '«Візьміть Моє ярмо на себе»'
date: 26/07/2021
---

`Прочитайте Матв. 11:29, 30. Чому Ісус наказує нам взяти Його ярмо відразу ж після того, як запропонував нам віддати Йому наші тягарі та знайти істинний спокій?`

За першим дієсловом наказової форми «прийдіть» у Матв. 11:28 ідуть інші два у вірші 29. Дієслова «візьміть» і «навчіться» зосереджують увагу слухачів (і читачів) на Ісусі. Ми повинні взяти Його ярмо та навчитися від Нього.

Близькі взаємини між Богом Отцем і Богом Сином (згадані в Матв. 11:25–27) є великим прикладом, ілюстрацією, що пояснює метафору «ярма» в наведених віршах. Отець і Син трудяться разом, спільно, щоб спасти людство. Хоч «ярмо» ‒ символ підпорядкування і покірності (див. Єрем. 27), це також метафора, що ілюструє спільну мету. Ми беремо Його ярмо і отримуємо від Нього завдання служити для благословення ближніх. Ми не несемо Господнє ярмо самі, а просто злилися з Ним у Його праці, оскільки ярмо Його «любе» і тягар Його «легкий» для нас (Матв. 11:30).

Повеління «навчіться від Мене» повторює цю концепцію. У грецькій мові дієслово «навчіться» пов’язане з терміном «учень». Навчаючись в Ісуса, ми стаємо Його справжніми учнями. Послух і відданість ‒ характеристики учнівства.

`Яка різниця між «обтяженими» (Матв. 11:28) і тими, що взяли Його ярмо (Матв. 11:29)?`

У юдаїзмі слово «ярмо» було звичайною метафорою щодо закону. У Дії 15:10 воно використовується, коли йдеться про закон обрізання. У Гал. 5:1 свобода, запропонована Ісусом, протиставляється «ярму рабства», тобто Закону як засобу спасіння. Нести тягар з Ісусом ‒ означає бути слухняним і відданим, іти за Ним і брати участь у Його місії. Хоч ми не можемо додати щось до спасіння, яке Ісус здобув для нас на хресті, проте можемо стати Його посланцями й поділитися Благою вісткою з ближніми. Тлумачення Закону Ісусом, як показано в Нагірній проповіді (Матв. 5–7), навіть більш радикальне, ніж фарисейське. Воно вимагає зміни серця й наших мотивів, до того ж ярмо Ісуса любе, а тягар легкий (Матв. 11:30).

`Яка чудова обітниця: «Знайдете спокій своїм душам»! Чи зазнали ви цього спокою? До чого він подібний? Зосереджуючись на Ісусі та Його обітницях для нас, як ми можемо почати пізнавати Його спокій?`

---

#### Додаткове читання: Вибрані цитати Эллен Уайт

Він мав промовляти до всіх людей і притягати їх через утворену гріхом прірву, щоб з’єднати смертну людину з вічним Богом. Саме сила хреста, і лише вона, може відокремити людину від сильної конфедерації гріха. Христос віддав Себе для спасіння грішника. Люди, гріхи котрих прощені та котрі люблять Ісуса, будуть з’єднані з Ним. Вони понесуть ярмо Христа. Це ярмо не буде їм ані заважати, ані перетворювати їхнє релігійне життя на суцільну важку працю, яка не приносить задоволення. Ні! Ярмо Христа має бути саме тим засобом, котрий робить життя християнина життям радості й задоволення. Християнин повинен знаходити радість у спогляданні того, що здійснив Господь, віддавши Свого єдинородного Сина на смерть за світ, щоб «кожний, хто вірить у Нього, не загинув, але мав життя вічне». {ВМ 100.2}

Ісус говорить: «Перебувайте в Мені» (Йоан 15:4). У цих словах висловлена ідея спокою, постійності та впевненості. Далі Він знову запрошує: «Прийдіть до Мене… і Я заспокою вас» (Матв.11:28—29). Псалмист висловлює цю саму думку: «Спокійним будь у Господі, надійся на Нього» (Псал.36:7). А пророк Ісая запевняє: «В тихості і надії вся ваша потуга» (Ісая 30:15). Цей спокій не можна знайти в бездіяльності, бо в запрошенні Спасителя обіцянка дати спокій поєднується із закликом до праці: «Візьміть ярмо Моє на себе… і знайдете спокій» (Матв.11:29). Християнин, який повністю покладається на Христа, виявлятиме найбільшу ревність і завзятість на Божій ниві. {ДХ 53.3}
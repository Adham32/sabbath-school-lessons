---
title: 'Ісус приносить розділення'
date: 11/07/2021
---

Мало хто відчуває радість від конфлікту. Ми жадаємо гармонії та миру. Ми навіть проводимо семінари з розв’язання конфліктів і примирення в наших церквах і установах.

`Прочитайте Матв. 10:34-39. Що Ісус має на увазі, коли говорить, що Він прийшов принести не мир, а меч? З огляду на те, що Ісус – «Князь миру» (Ісаї 9:5), що означають ці слова?`

Заява Ісуса в Матв. 10:34–39 на перший погляд дуже нелогічна. Спаситель, Який з’явився як безпорадне Немовля, а не як могутній цар в оточенні елітних охоронців, Який проповідував любов і до ближніх, і до ворогів, тепер говорить Своїм послідовникам, що Він приніс розділення й боротьбу. Його учні та слухачі, можливо, запитали себе: як таке може бути?

У Матв. 10:35–39 насправді йдеться про відданість і вірність. Цитуючи Михея 7:6, Ісус закликає Своїх слухачів робити вибір на користь вічності. Так, син повинен любити й поважати своїх батьків. Так вимагав той Закон, який Мойсей отримав на горі. Це було частиною Божественної моделі побудови стосунків. Проте якщо така любов перевершує відданість Ісусу, потрібно приймати непросте рішення. Батько і мати повинні любити своїх дітей і піклуватися про них. Однак якщо така любов перевищує відданість батьків Ісусу, потрібно прийняти важке рішення. Тут Ісус нагадує нам про правильний вибір пріоритетів.

Ісус формулює цей вибір за допомогою трьох пропозицій, у кожній з яких є слово «достойний». Достоїнство не ґрунтується на високих моральних стандартах або навіть на подоланні гріха. Достоїнство засноване на взаєминах з Ісусом. Ми достойні, коли цінуємо й любимо Його понад усе ‒ більше ніж матір, батька або дітей. Ми вибираємо хресні страждання і йдемо за Ісусом.

«У мене немає сильнішого бажання, ніж бачити наших молодих людей, наповнених духом щирого благочестя, який спонукає їх взяти хрест і йти за Ісусом. Ідіть уперед, молоді учні Христа, керуючись принципом і вбравшись в одяг чистоти і праведності. Ваш Спаситель приведе вас на те місце, яке найкращим чином відповідає вашим талантам і де ви зможете принести найбільшу користь» (Е. Уайт. Свідчення для Церкви. Т. 5. С. 87).

`Іноді нас змушують нести хрест усупереч нашому вибору, а часом ми несемо хрест добровільно. У будь-якому разі, що спонукає нас нести цей хрест віддано?`

---

#### Додаткове читання: Вибрані цитати Эллен Уайт

"Спаситель попереджав Своїх учнів, аби вони не сподівалися, що людська ворожість до Євангелія зникне і з часом вони перестануть противитися йому. Він заявляє: «Не мир прийшов Я принести, а меч». Ця ворожнеча породжена не Євангелієм, а протидією йому. {ХНС 336.1}

З усіх переслідувань найважче переноситься розділення в сім’ї, відчуженість близьких друзів. Але Ісус говорить: «Хто любить батька або матір більше, ніж Мене, той недостойний Мене; і хто любить сина або дочку більше за Мене, той недостойний Мене. І хто не бере свого хреста і не йде слідом за Мною, той недостойний Мене». {ХНС 336.2}"

"Місія слуг Христа — це велика честь і святий обов’язок. «Хто вас приймає, той Мене приймає; хто ж приймає Мене, приймає Того, Хто послав Мене».21 Жодне добре діло, учинене для них у Його Ім’я, не залишиться невизнаним і невинагородженим. Так само співчутливо Він ставиться до найбільш слабких і принижених у Божій родині. {ХНС 336.3}

«Хто напоїть одного з цих малих…» — тобто подібних до дітей у своїй вірі та пізнанні Христа — «чашкою холодної води тільки в ім’я учня, запевняю вас, — не втратить своєї нагороди». {ХНС 336.4}"

"Незадовго до Свого розп’яття Христос заповів учням чудову спадщину — Свій мир... Такий мир приходить не в результаті пристосування до навколишнього світу. Це внутрішній мир, а не зовнішній. Навколо людини можуть бушувати війни та битви, їй можуть протидіяти закляті вороги, холодність і підозрілість з боку тих, які називають себе її друзями. Проте мир Христа не в тому, щоб усунути поділ, він повинен залишатися серед чвар і боротьби. {ННП 381.2}

Хоча Христос був названий Князем миру, Він говорив про Себе: «Не думайте, що Я прийшов принести мир на землю; не мир прийшов Я принести, а меч» (Матв. 10:34)... Князь миру був також причиною розділень. {ННП 381.3}

Такого роду поділ неминуче станеться в сім’ях, аби міг спастися кожний, хто прикличе ім’я Господнє. Для тих, хто відкидає Його безмірну любов, християнство стане мечем, який порушить їхнє спокійне існування... {ННП 381.4}"

"Бог послав людям незрівнянний дар — Свого Сина — і цим оточив увесь світ атмосферою благодаті — такою ж реальною, як атмосфера, що захищає нашу земну кулю. Всі, хто перебуває в цій життєдайній атмосфері, будуть жити і зростати до повної міри зросту в Христі Ісусі. {ДХ 51.1}

Як квітка тягнеться до сонця, щоб під його яскравим промінням набути досконалості форми та краси, так і ми повинні прагнути до Сонця Праведності, щоб у сяйві небесного світла наш характер ставав все більше подібним до характеру Христа. {ДХ 51.2}"
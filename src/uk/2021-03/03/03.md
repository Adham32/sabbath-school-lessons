---
title: Егоїзм
date: 12/07/2021
---

Подібно до кореневої системи осики, що розрослася, егоїзм ‒ це частина величезної підземної системи під назвою «гріх», яка не дає нам можливості розраховувати на істинний спокій в Ісусі. Здається, що з-поміж усіх проявів гріха в нашому житті егоїзм є найлегшим, чи не так? Для більшості з нас егоїзм так само природний, як дихання.

`Прочитайте Луки 12:13-21. Опишіть проблему, зазначену в притчі Ісуса. Чи є планування майбутнього егоїстичною, яскраво вираженою зневагою Царства Божого? Якщо ні або не завжди так, то від чого нас застерігає Ісус?`

Ця притча міститься лише в Євангелії від Луки та є відповіддю на анонімне запитання аудиторії. Говорячи про спадщину, Ісус відмовляється від ролі судді для цих братів. Замість цього Він указує на більшу, значно глибшу проблему, а саме: егоїзм. Він копає глибше, щоб показати кореневище, приховане під поверхнею наших вчинків.

`Подумайте про прояви егоїзму у вашому житті. Як егоїзм впливає на наші взаємини з Богом, з нашими подружжями та сім’ями, з нашою церковною сім’єю, з нашими сусідами й колегами по роботі? Який ключ до розв’язання проблеми міститься в Филп. 2:5-8?`

Зосередившись виключно на своїх потребах і амбіціях, анонімний багач із притчі Ісуса забув узяти до уваги невидимі небесні реалії. «Більше і краще» ‒ не є основоположним принципом Царства Божого. Павло пропонує нам поглянути на те, чим був мотивований Ісус, коли вирішив стати для нас замісною Жертвою.

Филп. 2:5–8 описує приклад безкорисливості, смирення й любові. Якщо любов до Бога та ближніх не впливає на наші пріоритети й вибір, ми продовжимо будувати тут більше комор для себе і збирати менше скарбів на Небі (Матв. 6:20).

`Чому так легко погрузнути в прагненні до багатства й матеріальних благ? Безперечно, нам усім потрібна певна сума грошей, щоб вижити. Але чи не здається вам, що незалежно від того, скільки у нас є, ми завжди хочемо більше?`

---

#### Додаткове читання: Вибрані цитати Эллен Уайт

У притчі про нерозумного багача Христос показав безумство тих, хто цілковито зосереджується на світському. Цей чоловік одержав усе від Бога. Сонцю було дозволено світити над його нивою, бо його проміння сяє для праведних і неправедних. Небесні дощі також посилаються на злих і добрих. Завдяки Господній силі рослини зростали й цвіли, і поля рясно зародили. Багач навіть розгубився, не знаючи, що робити з таким урожаєм. Його клуні були переповнені, і він не мав де подіти решти врожаю. Цей чоловік не думав про Бога, від Котрого прийшли всі ці блага. Він не зрозумів, що Бог зробив його управителем Свого добра, аби він міг допомагати нужденним. Він мав благословенну нагоду бути Божим служителем у справі доброчинності, однак дбав лише про власний добробут. {НУХ 173.4}

"Живучи для себе, він відкинув Божественну любов, яка могла б виявлятися в його милосерді до ближніх. Тим самим він відкинув життя. Ця людина обрала не духовне, а земне, тому вона мала померти, як і все земне. {НУХ 175.2}

«Так буває із тим, хто збирає для себе, але не багатіє для Бога». {НУХ 175.3}"

Павло... був переконаний: якби людей можна було спонукати до роздумів про надзвичайну жертву, принесену Величністю Неба, егоїзм був би вигнаний з їхніх сердець. Апостол затримується на кожній деталі, щоб ми могли хоч якоюсь мірою збагнути чудове милосердя Спасителя до грішників. Він спрямовує думки спочатку до того становища, яке посідав Христос на Небі в лоні Свого Отця; далі розкриває, як Він залишив Свою славу, добровільно прийнявши скромні умови людського життя; як узяв на Себе обов’язки раба, став слухняним аж до найганебнішої, найогиднішої, найнестерпнішої смерті — смерті на хресті. Чи можемо ми роздумувати над цим чудовим виявом Божої любові без вдячності, любові та глибокого усвідомлення того, що ми не належимо собі? Такому Господові не можна служити з неохотою, з егоїстичних мотивів. {СЗ 398.2}
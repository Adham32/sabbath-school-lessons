---
title: Амбіції
date: 13/07/2021
---

Служіння Ісуса протягом останнього тижня перед Його розп’яттям завжди є джерелом підбадьорення й натхнення. А реакція людей на це служіння дає нам уявлення про те, як занепокоєння й амбіції змушують багатьох говорити та діяти нерозумно.

`Прочитайте Луки 22:14-30. Подумайте про емоції Ісуса, коли Він чує під час урочистої трапези, як Його учні сперечаються про те, «хто з них більший» (вірш 24). Чому учні відволіклися від цієї знаменної події і зосередилися на людській величі?`

Ми рідко обговорюємо з іншими, хто більший у нашій церкві, родині або на роботі. Ми можемо багато думати про це, але хто справді говорить про це відкрито?

Не вперше Ісусові учні порушували цю тему. Матв. 18:1 повідомляє, що апостоли поставили Христові запитання в більш абстрактній формі: «Хто найбільший у Царстві Небесному?» Відповідь Ісуса ‒ це наочний урок. Покликавши дитину, Він ставить її в центрі групи. Очі у всіх широко розплющилися, піднялися брови. Дії Ісуса вимагають пояснення, і Учитель дає його: «Запевняю вас: якщо не навернетеся і не станете, як діти, не ввійдете в Царство Небесне» (вірш 3).

Навернення є основою отримання істинного спокою в Ісусі. Ми визнаємо, що нам потрібна допомога ззовні. Ми раптом розуміємо, що не можемо розраховувати на самих себе, а повинні покладатися на Ісуса. Наші цінності та амбіції змінюються. Ісус каже своїм учням: «Довіртеся Мені й покладіться на Мене, як ця дитина. Істинна велич ‒ це відмова від своїх прав і прийняття цінностей Царства».

На жаль, учні, очевидно, не засвоїли цього уроку раніше, до часу, коли Ісус розділяв із ними останню Вечерю. Їхні суперечки і чвари затьмарили мить святого спілкування, котра вже ніколи не повториться.

І це після кількох років перебування з Ісусом, служіння, коли вони слухали Його слова й навчалися біля Його ніг? Який сумний приклад того, наскільки зіпсованим залишається людське серце! Однак, з іншого боку, подумайте про постійну реальність Господньої благодаті: попри палкі дискусії серед Його послідовників, Ісус не залишив їх.

`Чому зосередження уваги на розп’ятому Ісусі – це потужний засіб проти бажання самозвеличення, жертвою якого є всі ми, грішні люди?`

---

#### Додаткове читання: Вибрані цитати Эллен Уайт

"Як часто наше служіння Христові і спілкування між собою заплямовані таємним бажанням самозвеличення! З якою готовністю ми подумки вихваляємо себе і прагнемо людського визнання! Самолюбство, бажання знайти легший, ніж визначений Богом, шлях призведуть до заміни Божественних Заповідей людськими теоріями й традиціями. Христос застерігав Своїх учнів: «Стережіться закваски фарисейської». {ХНС 388.2}

Релігія Христа — це втілення щирості. Ревність відносно Божої слави викликана Святим Духом, і тільки під Його дійовим впливом у душі зароджується таке прагнення. Лише Божа сила здатна витіснити егоїзм і лицемірство. Така зміна є ознакою Його дії. Якщо прийнята нами віра знищує егоїзм і нещирість, якщо вона спонукає нас шукати слави для Господа, а не собі, ми можемо бути певні: це справжня віра. «Отче, прослав Своє ім’я!» — це основний принцип життя Христа, і якщо ми — Його послідовники, то це стане головним принципом і нашого життя. {ХНС 388.3}"

"Жоден з учнів не рушив з місця, аби послужити іншим. Деякий час Ісус вичікував, бажаючи пересвідчитися, що вони робитимуть далі. Потім Він, Божественний Учитель, підвівся з-за столу і, скинувши верхній одяг, який утруднював рухи, узяв рушника і підперезався ним. Учні здивовано і з цікавістю спостерігали за Його діями. «Потім налив води до вмивальниці й почав мити ноги учням, і обтирати рушником, котрим був підперезаний».4 Тільки тепер учні прозріли! Гіркий сором і приниження наповнили їхні серця, оскільки всі зрозуміли невисловлений докір Христа і побачили себе в зовсім іншому світлі. {ХНС 617.4}

Так Христос виявив Свою любов до учнів. їхній егоїстичний дух засмутив Його, але Йому не хотілося сперечатися з ними. Натомість Учитель подав їм незабутній приклад. Його любов до них неможливо було похитнути або загасити... Спаситель був цілковито впевнений у Своїй Божественності, але Він зняв із Себе царський вінець і одяг Повелителя Всесвітом, прийнявши образ раба. Одним з останніх Його вчинків на Землі було те, що Він підперезався як слуга і виконав роботу слуги. {ХНС 618.1}"

Ісус сказав: «І коли Я буду піднесений від землі, приверну всіх до Себе» (Йоан 12:32). Христос повинен бути відкритий грішникові як Спаситель, Котрий помер за гріхи світу. Коли ми бачимо Агнця Божого на Голгофському хресті, тоді починаємо розуміти таємницю відкуплення, і доброта Божа веде нас до покаяння. Своєю смертю заради спасіння грішників Христос явив незбагненну любов. Коли грішник відчуває цю любов, вона пом’ягшує його серце, опановує розумом і веде душу до покаяння. {ДХ 19.2}
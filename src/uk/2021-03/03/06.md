---
title: 'Викорінення занепокоєння'
date: 15/07/2021
---

`Прочитайте Івана 14:1-6. Відчуваючи занепокоєння, що ми можемо зробити, щоб наші серця не тривожилися? Що є ключем до усунення суперечностей, до перемоги над егоїзмом, амбіціями, лицемірством і до набуття справжнього спокою?`

Подолання занепокоєння починається з Ісусом. Він є дорога, правда, і життя! Він знає правильний шлях, коли ми безцільно блукаємо пустелею нашого світу, наскрізь пронизаного ЗМІ. Як Божественний Законодавець, Він Сам є уособленою Істиною, і Його Дух поведе нас до повної істини (Івана 16:13). Коли ми ображені, стомлені, виснажені, хворі й розчаровані, згадаймо, що Ісус є Життя. Він пообіцяв нам життя надмір (Івана 10:10). Воно включає в себе наш вічний дім і життя вічне, а також означає іншу якість життя саме тут і зараз. Творець, безсумнівно, здатний давати з надлишком і надміру навіть зараз.

«Хай не тривожиться ваше серце» ‒ це запрошення жити в передчутті. Коли ми відчуваємо себе пригніченими або приниженими, Він може нас піднести. Коли ми боремося з темрявою і гріхом, Він є Той, Хто не тільки розпочав у нас добре діло, а й звершить його до кінця (Филп. 1:6).

Незалежно від того, наскільки погані наші справи тут, подивіться на обітниці, дані нам в Ісусі. Він готує «місце» для нас, місце, де наш біль, занепокоєння та страждання зникнуть назавжди. Це та надія, яка дана нам у Христі Ісусі, і вона пропонується всім нам незалежно від того, хто ми, яке наше походження, незалежно від того, наскільки грішним було наше життя або є зараз.

Для нас є вихід ‒ приходити до Бога в будь-якому випадку: з нашими слабкостями та болем, зі зламаним духом, у занепалому стані, знаючи, що Він приймає нас попри все це. Ось у чому суть благодаті, і ось чому ми повинні вірити, що вона вже нам дана, якщо ми шукаємо її з вірою.

`Прочитайте Єрем. 3:22. Про що Бог просить нас і що Він зробить у відповідь?`

`Подумайте про слова Ісуса: «І коли піду та приготую вам місце, то Я знову прийду і візьму вас до Себе, щоб де Я, там і ви були» (Івана 14:3). Що означає цей вірш для нас? Наскільки важливою та вирішальною є обітниця про Другий прихід? Чому особливо для нас, адвентистів (з нашим розумінням стану мертвих), обітниця про Другий прихід така дорогоцінна?`

---

#### Додаткове читання: Вибрані цитати Эллен Уайт

"Жити для себе означає загинути. Жадібність, бажання благополуччя тільки для себе відтинають душу від життя. Нагромаджувати, тягнути все до себе — це дух сатани. Дух же Христа — віддавати, жертвувати собою заради добра інших. «А свідчення це, що Бог дав нам вічне життя, і це життя — в Його Сині. Хто має Сина, той має життя, хто не має Божого Сина, той не має життя» (1Івана 5:11—12). {НУХ 176.1}

Ось чому Він говорить: «Глядіть і стережіться всякої зажерливості, бо не від надміру багатства залежить життя людини!» {НУХ 176.2}"

"Прославляй Господа, душе моя! Він говорить, що пішов приготувати для мене оселі: «Хай не тривожиться ваше серце: вірте в Бога і в Мене вірте. В домі Мого Отця багато осель. А якби не так, то Я сказав би вам, оскільки йду приготувати вам місце. І коли піду та приготую вам місце, то Я знову прийду і візьму вас до Себе, щоби де Я, там і ви були» (Івана 14:1—3). {ВНО 361.4}

Слава Богові! Я чекаю цих осель. Це не земні особняки, бо все земне незабаром зруйнує могутній землетрус; це небесні оселі, які Христос пішов приготувати для вірних. У нас тут немає батьківщини. Ми лише мандрівники і перехожі, що прямують до кращої країни, небесного краю... Нехай допоможе нам Бог здобути благословення вічного життя!19 {ВНО 361.5}"

"Смиренне і скрушене серце, сповнене щирого покаяння, зможе повною мірою зрозуміти любов Божу і Жертву, принесену на Голгофі. Як син признається у своїх поганих вчинках перед люблячим батьком, так і грішник, який щиро кається, визнає гріхи перед Богом. «Коли ми свої гріхи визнаємо, — запевняє Біблія, — то Він вірний та праведний, щоб гріхи нам простити та очистити нас від неправди всілякої» (1Йоан 1:9). {ДХ 30.3}

Бог обіцяє: «І будете шукати Мене і знайдете, коли шукатимете Мене всім серцем своїм» (Єрем.29:13). {ДХ 32.1}"

Коли Христос живе в серці, людська душа настільки наповнюється Його любов’ю і радістю спілкування з Ним, що вже більше не може бути без Нього. Коли ми розмірковуємо про Христа, то забуваємо про своє «я». Любов до Нього стає рушійною силою усіх наших вчинків. Ті, що перебувають під впливом любові Божої, котра привертає їх до себе, не думають, як їм задовольнити вимоги Божі ціною найменших жертв. Вони прагнуть жити в повній згоді з волею свого Відкупителя, готові з радістю залишити все і повністю посвятити себе досягненню обраної мети. {ДХ 33.4}
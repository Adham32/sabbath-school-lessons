---
title: 'Занепокоєння призводить до повстання'
date: 06/07/2021
---

Ця історія починається позитивно. Ізраїльтяни нарешті досягли кордонів Ханаану та, щоб обстежити цю землю, послали туди 12 розвідників. Їхній звіт дуже незвичайний.

`Прочитайте звіт розвідників у Числ. 13:27-33. Що перекреслює всі очікування ізраїльтян?`

Незважаючи на втручання Калева, переважають голоси тих, хто сумнівається, скептиків. Ізраїльтяни не вирушають завойовувати те, що обіцяв їм Бог. Стурбовані, вони здійняли плач і нарікали, замість того щоб піти та з переможними вигуками завоювати землю.

Коли нам на серці тривожно, важко жити вірою. Однак занепокоєння впливає не тільки на наші емоції. Учені говорять, що існує прямий причинно-наслідковий зв’язок між гострою нестачею спокою (включаючи недосипання) і прийняттям неправильних рішень, що призводять до ожиріння, залежностей, до ще більшого занепокоєння й нещастя.

`Прочитайте Числ. 14:1-10. Що сталося потім?`

Справи йдуть усе гірше й гірше. Відчайдушне благання Калева: «Тільки не бунтуйтесь проти Господа» (Числ. 14:9) ‒ залишається без уваги, і все суспільство готується побити камінням своїх лідерів. Занепокоєння веде до бунту, а бунт зрештою веде до смерті.

«Невірні розвідники зчинили крик‚ погрожуючи Калеву та Ісусу Навину; чимало людей почали кричати, щоб вірних мужів закидати камінням. Знавісніла юрба схопила каміння, аби розправитися з Калевом та Ісусом Навином. Люди вже кинулися вперед‚ волаючи‚ як божевільні‚ коли раптом каміння повипадало з рук, а вони самі завмерли‚ тремтячи від страху. Бог утрутився, щоб запобігти кровопролиттю. Слава Його присутності у вигляді палаючого вогню осяяла скинію. Весь народ дивився на Господнє знамення. Хтось, могутніший за них, явив Себе, і тепер вже ніхто не наважувався протидіяти. Розвідники‚ котрі принесли погану вістку‚ попадали на землю; від жаху вони намагалися сховатися у своїх наметах» (Е. Уайт. Патріархи і пророки. С. 390).

Саме в цю критичну мить Господь явив Свою славу. Коли ми читаємо цю історію в Числ. 14, здається, ніби вся ця сцена застигла, і тепер ми маємо можливість чути розмову Бога з Мойсеєм. Бог визнає, що, хоч камені призначаються для Мойсея, Калева та Ісуса Навина, врешті-решт це повстання спрямоване проти Нього Самого.

---

#### Додаткове читання: Вибрані цитати Эллен Уайт

Ппісля того як розвідники описали красу і родючість краю, усі вони, за винятком двох, заговорили про труднощі та небезпеки, які чекатимуть на ізраїльтян при завоюванні Ханаану, звичайно, представляючи їх у перебільшеному вигляді. {ПП 365.2}

Після цього картина змінилася. В міру того як розвідники висловлювали думки своїх сповнених невір’я і розчарувань сердець, які їм навіював сатана, надія і відвага народу поступалися місцем малодушному відчаю. Невір’я цих мужів кинуло похмуру тінь на всю громаду, і могутня Божа сила, яка так часто виявлялася для добра вибраного народу, виявилась забутою. Люди не бажали замислитися над тим, що Той, Хто провадив їх аж до цього часу, без сумніву, дасть їм цю землю; вони забули, як чудово Бог врятував їх від гнобителів, проклавши дорогу посеред моря та знищивши переслідувачів — військо фараона. Вони відвернулися від Бога і діяли так, ніби все залежало тільки від сили зброї. {ПП 365.3}

У своєму невір’ї вони применшили Божу силу, засумнівавшись у всемогутності руки, яка досі надійно провадила їх. Нарікаючи на Мойсея та Аарона, ізраїльтяни повторили свою стару помилку. {ПП 365.4}

Ці мужі, обравши невірний шлях, уперто чинили опір Калеву та Ісусові Навину, Мойсееві і Богові. З кожним кроком вони ставали ще запеклішими. Вони були сповнені рішучості зупинити усяку спробу заволодіти Ханааном. Задля збереження свого недоброго впливу на народ десять розвідників вдавались навіть до брехні: «Це земля, яка поїдає своїх мешканців», — твердили вони. Окрім того, що це свідчення саме по собі погане, воно було ще й брехливим. Ці люди суперечили самі собі... Та коли люди відчиняють свої серця невір’ю, вони віддають себе в руки сатани, і вже ніхто не зможе передбачити, як далеко він їх заведе. {ПП 366.3}

Відразу ж вибухнуло повстання, піднявся бунт, оскільки сатана повністю опанував людьми, і вони, здавалося, збожеволіли... Таким чином вони звинувачували в обмані не лише Мойсея, а Самого Бога за те, що Він обіцяв їм дати землю, якою вони неспроможні заволодіти. Ізраїльтяни настільки далеко зайшли у своєму безумстві, що навіть обрали з-поміж себе провідника, який повів би їх назад до землі їхнього страждання та неволі, звідкіля їх визволила рука Всемогутнього. {ПП 366.4}
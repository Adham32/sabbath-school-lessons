---
title: 'Віра проти самовпевненості'
date: 08/07/2021
---

`Яку подібність ви бачите між Ізраїлем, що мандрує пустелею, і народом Божим, що живе напередодні Другого приходу Ісуса? (Див. 1 Кор. 10:1-11).`

Упродовж тривалого часу народ Божий бродив пустелею, ідучи в землю Обітовану. Ця пустеля багатолика. Зараз це нескінченний шквал ЗМІ, постійні звукові сигнали вхідних повідомлень і глибокий рев різноманітних розваг. Ця пустеля намагається продавати нам порнографію як любов і матеріалізм як розв’язання наших проблем. Якби ми могли бути стрункішими, трохи молодшими, трохи заможнішими, трохи сексуальнішими, це розв’язало б усі наші проблеми.

Подібно до ізраїльтян, ми стривожені пошуком спокою й дуже часто шукаємо його не там.

`Як ізраїльтяни зреагували на Божий вирок у Числ. 14:39-45?`

Реакція Ізраїлю на Божий вирок типова. «Ми прогрішили», ‒ сказали вони. «І повставали вони рано-вранці, та й повиходили на верхів’я гори, говорячи: “Ось, ми, ‒ і ми підемо до місця, що Господь був сказав”» (Чис. 14:40).

Напівпосвячення схоже на погано проведену вакцинацію ‒ воно не працює. Сьогодні лікарі рекомендують вакцинацію від гепатиту B одразу після народження протягом перших 24 годин життя. Початок гарний. Однак якщо після цього першого щеплення не будуть проведені ще дві або три ревакцинації в потрібний час і в правильних дозах, то захисту від гепатиту B не буде.

В останніх віршах Числ. 14 ідеться про бунтівне рішення Ізраїлю, що призводить до смерті й розчарування, тому що ізраїльтяни відмовляються прийняти нові повеління Бога і вперто атакують без ковчега завіту й керівництва Мойсея.

Самовпевненість коштує дорого; самовпевненість веде до смерті. Дуже часто на самовпевненість впливає страх. Через те, що ми чогось боїмося, ми приймаємо рішення, про які потім жалкуємо.

`Подумайте про ті випадки, коли ви діяли вірою, і про ті, коли ваші вчинки були продиктовані самовпевненістю. Наскільки велику різницю ви побачили?`

---

#### Додаткове читання: Вибрані цитати Эллен Уайт

"Коли сатана намагається зруйнувати огорожу душі, спокушаючи нас потурати гріху, ми повинні за допомогою живої віри зберегти наш зв’язок з Богом та довіритися Його силі, здатній допомогти нам подолати будь-яку облогу. Нам необхідно уникати зла та прагнути до праведності, лагідності, святості... {ННП 16.4}

Прийшов час кожному з нас вирішити, на чиєму ми боці. Сили сатани працюватимуть з кожним розумом, який дозволить собі бути під його впливом. Однак є ще й небесні сили, готові пролити яскраві промені слави Бога на всіх, хто бажає Його прийняти. {ННП 16.5}

Вибір за нами — будемо ми зараховані до слуг Христа чи до слуг сатани. Своєю поведінкою ми щодня свідчимо, кому обрали служити... {ННП 16.6}

Таким чином, вони відвертаються від Божественного і звеличують людське. В наш час переважають невір’я та відступництво. Люди хизуються пізнанням істини, однак насправді це не що інше, як безглузда самовпевненість. Людські теорії підносяться вище Бога та Його Закону. Сатана спокушає людей до непокори, запевняючи, що непослух принесе їм незалежність і свободу, зробить їх богами. Всюди виявляється дух опору ясному Божому Слову і властиве ідолопоклонству піднесення людської мудрості над Божественним одкровенням. Пристосовуючись до світських звичаїв і теорій, люди настільки затьмарили свою свідомість, що, здається, зовсім втратили здатність відрізняти світло від темряви, істину від омани. Вони настільки відійшли від правильного шляху, що більше довіряють думці кількох так званих філософів, аніж біблійним істинам. Повчання й обітниці Божого Слова, його застереження щодо непослуху й ідолопоклонства, здається, безсилі пом’якшити їхні серця. Віру, що надихала апостолів Павла, Петра, Йоана, вони сприймають як старомодну, містичну, не достойну мудрості сучасних мислителів. {ПЦ 118.3}
---
title: 'Занепокоєні та бунтівні'
date: 03/07/2021
---

### Біблійні тексти для дослідження
Числ. 11:1-33; 12:1-13; 13:27-33; 14:1-23; 1 Кор. 10:1-11; Числ. 14:39-45.

> <p>Пам’ятний вірш</p>
> «[Усе] це сталося з ними як прообраз, і записано як пересторога для нас, для яких настав кінець віків» (1 Кор. 10:11).

Протягом століть багато людей повідомляло про дивну неспокійну поведінку собак та інших домашніх тварин перед сильними землетрусами.

Учені встановили, що тварини здатні вловити першу сейсмічну хвилю землетрусу ‒ хвилю тиску, що передує другій ударній хвилі. Це пояснює, чому тварини, за словами очевидців, збиті з пантелику або стривожені саме перед тим, як земля починає тремтіти. Деякі тварини, наприклад слони, можуть сприймати низькочастотні звукові хвилі й вібрації від попередніх поштовхів, яких люди не можуть відчути.

За кілька хвилин до землетрусу магнітудою 5,8, що обрушився на Вашингтон, округ Колумбія, 23 серпня 2011 року, деякі тварини в Національному зоопарку Смітсонівського інституту почали поводитися дивно. Серед них були лемури, котрі почали голосно кричати приблизно за 15 хвилин до того, як земля почала тремтіти.

Вивчаючи урок цього тижня, ми розглянемо деякі приклади дивної тривоги в людей. І причина не в можливих стихійних лихах, таких як землетруси, а в гріховності занепалих людських істот, яких не влаштовує те, що Христос пропонує тим, хто приходить до Нього з вірою та послухом.

---

#### Додаткове читання: Вибрані цитати Эллен Уайт

Історія життя Ізраїлю в пустелі записана для блага Божого Ізраїлю до кінця часу. Оповідь про взаємовідносини Бога з Ізраїлем під час мандрівки, коли вони переміщалися то в один бік, то в інший, коли зазнавали голоду, спраги, утоми, коли надзвичайним чином виявлялася Божа сила для їхнього підкріплення, — усі ці записи сповнені застережень і настанов для Його народу в теперішній час. Різні переживання євреїв були школою приготування до життя в обіцяному їм домі в Ханаані. Бог хоче, щоб Його народ, який живе в ці дні, з покірним серцем і готовністю навчатися знову переглянув випробування, через які проходив стародавній Ізраїль, аби отримати уроки для приготування до Небесного Ханаану. {ЦДБ 73.4}

"Земля, в яку ми йдемо, набагато привабливіша від землі Ханаанської для синів Ізраїлю... Що зупинило їх у той момент, коли вони вже бачили Обіцяний край?.. Саме їхнє свідоме невір’я не дозволило їм увійти до Ханаану. Вони нічим не бажали ризикувати, тому не довірилися Божим обітницям... {ЩМП 173.4}

Ця сумна історія про Ізраїлевих синів є пересторогою для нас — людей останнього часу. Ми стоїмо на самому кордоні Небесного Ханаану і, якщо забажаємо, можемо побачити красу прекрасної землі. Якби ми вірили в Божі обітниці, то показали би своєю мовою і поведінкою, що не живемо для цього світу, але вважаємо найважливішим у цьому житті приготування до майбутнього перебування у цій небесній країні. {ЩМП 173.5}"
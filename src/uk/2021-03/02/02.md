---
title: 'Занепокоєні в пустелі'
date: 04/07/2021
---

Ізраїльтяни були занепокоєні й незадоволені, коли залишили Сінай по дорозі до Ханаану. Минуло більше року відтоді, як вони вийшли з Єгипту (Числ. 1:1). Вони були готові увійти в Обітовану землю. Ізраїльтяни були перелічені й організовані. Вони були свідками неймовірних проявів Божественного благовоління і явних ознак присутності Бога. Проте в першому ж місці, де вони зупинилися під час своєї подорожі біля гори Сінай, вони почали нарікати.

`Прочитайте Числ. 11:1-15. На що скаржилися ізраїльтяни?`

Ізраїльтяни жадали їжі, якою харчувалися в Єгипті: м’яса, огірків, динь, цибулі-порею, ріпчастої цибулі та часнику. «Хто нагодує нас м’ясом? Ми згадуємо рибу, що їли в Єгипті даремно, огірки й дині, і пір, і цибулю, і часник; А тепер душа наша в’яне, немає нічого, ‒ тільки манна нам перед очима» (Числ. 11:4–6). Напевно, їм докучала жорстока вибіркова пам’ять, коли вони згадували про їжу, забуваючи про рабство та неймовірні труднощі й нестатки (порівняйте з Вих. 1).

Ізраїльтяни харчувалися Божою манною більше року, проте їх це не влаштовувало, їм хотілося чогось іще. Навіть Мойсей уже не витримував. Вести за собою величезну кількість занепокоєних людей непросто. Але Мойсей знав, до Кого звернутися: «Нащо вчинив Ти зло своєму рабові, і чому я не знайшов милости в очах Твоїх, що Ти поклав на мене тягара всього народу на мене?» (Числ. 11:11).

`Як Бог відповідає на ці скарги? Прочитайте Числ. 11:16-33.`

Бог не байдужий до наших потреб, коли ми відчуваємо занепокоєння. У випадку з Ізраїлем Він дав їм перепелів, щоб вгамувати їхнє бажання поїсти м’яса. Проте насправді джерело невдоволення Ізраїлю таїлося глибше. Коли ми нещасні, занепокоєні, злі, тоді те, на що ми сердимося, часто є просто детонатором, а не причиною конфлікту. Ми бунтуємо, тому що є якась глибша проблема, що впливає на наші взаємини. Ізраїль повстав проти Божого керівництва. А з цим нам слід бути обережними незалежно від ситуації, що склалася, бо повторити занепокоєння Ізраїлю легше, ніж ми думаємо.

`Чому наше минуле здається нам кращим, ніж воно було насправді?`

---

#### Додаткове читання: Вибрані цитати Эллен Уайт

Коли Бог вивів ізраїльських синів з Єгипту, Він мав намір оселити їх у Ханаанському краю як народ чистий, щасливий і здоровий. Подивимося, якими засобами Він бажав досягти цього. Господь піддав їх дисципліні й вихованню, і якби вони охоче підкорилися їм, це послужило б для добра як їхнього, так і їхніх нащадків. Великою мірою Він позбавив їх м’ясної їжі. У відповідь на їхні галасливі домагання Він дав їм м’ясо саме перед тим, як вони підійшли до Синаю, але тільки на один день. Бог із такою ж легкістю міг би забезпечити їх м’ясом, як забезпечував манною, але на народ було покладено обмеження для їхнього добра. Він мав намір забезпечити їх їжею, більш відповідною до їхніх потреб, аніж збудлива їжа, до якої багато хто з них звик у Єгипті. Спотворений апетит потрібно було оздоровити, щоб вони могли насолоджуватися їжею, призначеною для людини на початку — плодами землі, котрі Бог дав Адамові та Єві в Едемі. {ПЇХ 451.1}
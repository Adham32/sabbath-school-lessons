---
title: 'Вибір нового напрямку'
date: 02/08/2021
---

Йосип несе із собою біль, складні взаємини й тривогу під час своєї подорожі до Єгипту, де він має бути проданий у рабство. Це не була спокійна мандрівка. Юнак не міг стримати сліз.

«А тим часом Йосип разом із тими, кому він тепер належав, прямував до Єгипту. Караван рухався в південному напрямку до кордонів Ханаану, і хлопчик здалеку міг навіть бачити пагорби, серед яких розташувалися намети його батька. У самотності та невимовному горі він гірко заридав, згадавши люблячого батька. І знову в його уяві постала сцена, що мала місце в Дотаїні. Юнак бачив навіжених братів, відчував на собі їхні люті погляди. У його пам’яті ще звучали дошкульні образи у відповідь на його відчайдушні благання. Від думки про майбутнє в нього завмирало серце. Яка ж зміна відбулася в його житті — улюблений син став нікчемним‚ безпорадним рабом! Що чекало на нього в чужій країні — самотнього‚ без друзів і близьких? На якийсь час Йосипом оволоділо безнадійне почуття горя й страху...

Тоді подумки Йосип звернувся до Бога свого батька. З дитинства він був навчений любити й боятися Його. Не раз у наметі батька він чув розповідь про видіння‚ яке бачив Яків‚ коли залишив свій дім як вигнанець і втікач... Тепер усі ці дорогоцінні повчання ясно постали в його пам’яті. Йосип вірив‚ що Бог його батьків залишиться і його Богом. Тієї хвилини він повністю віддав себе Господеві. Хоронитель Ізраїлю не залишив його в землі вигнання» (Е. Уайт. Патріархи і пророки. С. 213, 214).

У деяких культурах надають особливого значення ролі суспільства, народу в тих чи інших процесах, а в інших культурах схильні підкреслювати роль окремої особистості. Ми знаходимо баланс між цими двома принципами в Писанні, де ясно звучить заклик як до особистого, так і до колективного посвячення Богу. Йосип починає знаходити спокій у своїх взаєминах, прийнявши особисте рішення слідувати за Богом.

`Що говорять наведені тексти про особисте посвячення? П. Зак. 4:29; І. Нав. 24:15; 1 Пар. 16:11; Псал. 14:1; Прип. 8:10; Ісаї 55:6.`

Щоб знайти спокій, кожен із нас повинен прийняти особисте рішення іти за Богом. Навіть якщо наші предки були духовними гігантами, їхня віра й духовність не передаються генетично. Пам’ятайте, у Бога є тільки діти, але немає онуків.

`Чому так важливо щодня, навіть кожну мить, робити вибір на користь посвячення себе Богу? Що відбувається, коли ми цього не робимо?`

---

#### Додаткове читання: Вибрані цитати Эллен Уайт

"Йосип був проданий до Єгипту, він вважав це найбільшим лихом, яке тільки могло його спіткати; однак юнак вважав, що необхідно довіритися Богові так, як ніколи раніше, перебуваючи під захистом батьківської любові. {БМ 79.3}

Але за Божим Провидінням навіть це переживання повинно було стати для нього благословенням. За декілька годин він засвоїв те, чого не міг би навчитися за всі роки. Батько, незважаючи на сильну й ніжну любов до сина, завдавав йому шкоди через свою пристрасть та поблажливе ставлення до нього. Переваги, які він так немудро надавав йому, викликали гнів у його братів і спонукали їх скоїти жорстокий учинок, який розлучив його з домом. Наслідки цього також позначилися і на характері Йосипа. Тепер доведеться виправляти допущені помилки… {БМ 79.5}"

Після прибуття до Єгипту Йосип був проданий Потіфару, начальникові царської охорони, на службі в котрого він перебував аж десять років. Тут він зіткнувся з неабиякими спокусами. Йосип жив серед ідолопоклонників. Ушанування фальшивих богів, яке відбувалося із царською пишністю, стало частиною культури цієї багатої та найбільш розвинутої на той час цивілізації. Однак Йосип зберіг свою простоту і вірність Богові. З усіх боків його оточували беззаконня, але він ніби не помічав їх. Йосип не дозволяв своїм думкам зосереджуватися на заборонених темах. Бажання завоювати прихильність єгиптян не могло змусити його приховувати власні переконання. Якби Йосип спробував зробити це, то був би переможений спокусою, але він не соромився релігії своїх батьків і не докладав зусиль, аби приховати своє поклоніння Єгові… З кожним днем довір’я Потіфара до Йосипа зростало, і в результаті він зробив його доморядником усього свого маєтку… {БМ 80.3}

І сьогодні тисячі душ повторюють ті самі заколотницькі нарікання на Бога. Вони не розуміють, що позбавити людину свободи вибору — означає відібрати в неї привілей бути розумною істотою і перетворити її на звичайний автомат. Бог не бажає силувати волю людини, котра була створена морально вільною істотою. Як і мешканців всіх інших світів, послух людини мав бути випробуваний, але вона ніколи не може опинитися в таких умовах, коли поступка гріху була б крайньою необхідністю. Бог не дозволить, щоб людину спіткали спокуса або випробування, яким вона не зможе опиратися. Бог подбав про те, щоб у людини було все необхідне і вона ніколи не зазнала б поразки в боротьбі зі сатаною. {ПП 306.1}
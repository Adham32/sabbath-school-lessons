---
title: 'Дисфункціональні сім’ї'
date: 01/08/2021
---

Йосип знав про дисфункціональні сім’ї. Їхня історія почалася ще з його прадіда й прабабусі ‒Авраама і Сарри. Коли Сара зрозуміла, що безплідна, вона переконала Аврама увійти до ї служниці Аґар. Щойно Аґар завагітніла, почалося суперництво. Ізмаїл та Ісак, які виросли в такій атмосфері, перенесли цю напругу і в свої сім’ї. Ісак завжди віддавав перевагу Ісаву, а Яків усе життя намагався заслужити любов і повагу батька. Пізніше Якова обманом змусили одружитися на двох сестрах, які не мали злагоди між собою і змагалися в народженні дітей, навіть надавши своїх служниць, щоб ті народжували дітей Якову.

`Розгляньте один інцидент, детально описаний в Бут. 34. Який удар наніс цей випадок по емоціях всієї родини (зокрема і юного Йосипа), а також по їхніх взаєминам з навколишніми народами?`

Суперництво між матерями поширилося і на дітей, які виросли готовими сваритися й битися. Старші брати Йосипа, щойно подорослішали, вбили всіх чоловіків у місті Сихем. Первородний брат Рувим продемонстрував вищість і непокору своєму старому батькові, вчинивши перелюб зі служницею Рахілі ‒ Білгою, матір’ю декількох дітей Якова (Бут. 35:22). Юда, старший брат Йосипа, прийняв свою невістку, що овдовіла, за блудницю, і зрештою вона народила від нього близнюків (Бут. 38).

Яків підлив масло у вогонь усіх цих сімейних непорозумінь тим, що любив Йосипа понад усіх синів і продемонстрував це, подарувавши йому дорогий яскравий одяг (Бут. 37:3). Родина патріарха могла б скласти серйозну конкуренцію будь-якій неблагополучній сім’ї.

`Як ви думаєте, чому Авраам, Ісак і Яків перераховані як герої віри в Євр. 11:17-22, незважаючи на безлад у їхніх сімейних стосунках?`

Представники Божої віри часто не виправдовують своїх власних очікувань і сподівань Бога. Ці мужі перераховані в розділі 11 Послання до євреїв не через свої безладні сімейні стосунки, а всупереч їм. Вони дізнавались, часто на власному гіркому досвіді, що таке віра, любов і довіра Богу, борючись із сімейними проблемами.

`Які сімейні недоліки ви успадкували? Як підпорядкування себе Господу і ходіння Його шляхами може допомогти виправити ці недоліки?`

---

#### Додаткове читання: Вибрані цитати Эллен Уайт

Гріх Якова та низка подій, до яких він призвів, звичайно, справили свій лихий вплив, принісши гіркі плоди в характері та житті його синів. Ставши дорослими, вони виявили глибокі пороки. Наслідки багатоженства наклали відбиток на сім’ю. Це страшне зло висушило джерело любові і послабило найсвященніші узи. Ревнощі матерів робили гіркими сімейні стосунки; діти виросли лихими і свавільними, завдаючи батькові чимало клопоту й горя. {ПП 186.1}

"Після смерті матері його любов до батька стала сильнішою, і серце Якова прив’язалося до дитини його старості. Він «любив Йосипа над усіх дітей своїх». {БМ 78.4}

Проте навіть це ніжне почуття стало причиною лиха та суму. Яків вчинив необачно, показавши, що віддає перевагу Йосипові; це викликало ревнощі інших синів… Подарунок, необачно зроблений батьком Йосипові, — дорогий одяг, туніка, — …викликав підозру, що Яків мав намір, обійшовши старших дітей, віддати первородство синові Рахілі. Їхня злість ще більше зросла, коли одного разу юнак розповів свій сон… {БМ 78.5}

Вродливе обличчя юнака, що стояв перед братами, сяяло від натхнення Святого Духа, і вони не могли дивитися на нього без захоплення. Але брати не бажали залишити свої лихі дороги і зненавиділи чистоту, яка стала докором їхнім гріхам. У їхніх серцях запалав той самий дух, який колись керував Каїном. {БМ 79.1}"

"Сім’я, яку прикрашає любов, співчуття і ніжність, — це місце, котре охоче відвідують ангели і де прославляється Бог. Вплив на дітей і юнацтво християнської домівки, що старанно оберігається, є найвірнішим захистом від розтління світу. В атмосфері такої сім’ї діти навчаться любити як своїх земних батьків, так і Небесного Отця... {ХР 15.3}

Кожна християнська родина повинна показати перед світом силу і переваги християнського впливу. Батьки мають усвідомити всю відповідальність за те, щоб зберегти свої сім’ї від моральної зіпсованості. Нехай святість Божа наповнить вашу домівку... Батьки та діти повинні навчитися співпрацювати з Богом. Необхідно узгоджувати свої звички й вчинки з Божими планами. {ХР 15.4}"
---
title: 'Формування правильної самооцінки'
date: 03/08/2021
---

Якщо Йосип і плекав якісь надії на втечу та повернення додому, то вони зруйнувалися біля кордонів Єгипту, де він був перепроданий в одну знатну сім’ю. У Бут. 39:1 сказано: «Купив його Потіфар, царедворець фараонів, начальник царської сторожі, муж-єгиптянин, з руки ізмаїльтян, що звели його туди». Юнак відразу ж занурився в незнайомі мову та культуру.

Сім’я та сімейні взаємини мають вирішальне значення для формування нашої самооцінки. Йосип виріс, вважаючи себе особливим ‒ старшим сином улюбленої дружини батька (Бут. 29:18). Він був улюбленцем батька, тільки йому батько справив гарне квітчасте вбрання (Бут. 37:3, 4).

Але ким він був тепер? Рабом, якого за бажанням можна купити або продати. Подивіться, як стрімко й кардинально змінилася його ситуація. Подивіться, як швидко життєві обставини обернулися проти нього.

Справді, Йосип засвоював урок, який ми всі змушені осягнути. Якщо наша самооцінка залежить від думки інших людей про нас, то може статися, що з нас грубо пожартують і ми будемо дуже збентежені. Адже не всі прийматимуть нас такими, якими ми є, і гідно оцінюватимуть. Замість цього нам потрібно формувати власну самооцінку на підставі того, що думає про нас Бог, як Він бачить нас, а не на підставі нашої нинішньої ролі.

`Як Бог дивиться на кожного з нас? Ісаї 43:1; Мал. 3:17; Івана 1:29; 15:15; Римл. 8:14; 1 Івана 3:1, 2.`

Бог дивиться на кожного з нас через призму благодаті. Він бачить у нас потенціал, красу й талант, які ми навіть не можемо собі уявити. Зрештою, Він був готовий померти за нас, щоб ми могли отримати можливість стати тими, ким були створені. Показуючи нам нашу гріховність і високу ціну, сплачену за викуплення, Голгофський хрест також відкриває нашу значимість і цінність для Бога. Незалежно від того, що думають про нас інші або навіть що ми думаємо про себе, Бог любить нас і прагне звільнити не тільки від влади гріха, але й від його наслідку ‒ вічної смерті. Тому ключове запитання завжди одне і те саме: як ми реагуємо на реальність Божої любові, явленої в Ісусі Христі?

`Багато людей радить нам любити себе такими, якими ми є, і приймати себе без критики. Чому це насправді самообман? Чому так важливо, щоб наша цінність виходила ззовні, від Того, Хто створив нас і знає наш справжній потенціал?`

---

#### Додаткове читання: Вибрані цитати Эллен Уайт

"Рабини зрозуміли, що притча Христа стосується митників і грішників, але має також ширше значення. Загублена вівця зображає не тільки окремого грішника, але й один із світів, що відступив від Бога і був зруйнований гріхом. Цей світ — лише атом у величезних володіннях, котрими управляє Бог, однак цей маленький грішний світ — одна заблудна вівця — більш дорогоцінний у Його очах, ніж дев’яносто дев’ять, котрі не відбивалися від отари. Христос, улюблений Правитель Небесних дворів, залишив Своє високе становище і славу, котру мав з Отцем, а зійшов, аби спасти один загублений світ. Задля цього Він залишив безгрішні небесні світи, ті дев’яносто дев’ять, котрі любили Його, і прийшов на землю, щоби бути раненим за наші гріхи та мученим за наші провини (Ісаї 53:5). Бог віддав Себе у Сзоєму Синові, щоб мати радість при наверненні загубленої вівці. {НУХ 126.3}

«Подивіться, яку любов дав нам Отець, щоб ми звалися Божими дітьми!» (1Івана 3:1). {НУХ 127.1}"

Наш Бог завжди готовий прийти на допомогу в час потреби. Йому добре відомі всі таємні думки наших сердець з усіма намірами та задумами, сховані у глибинах наших душ. Варто нам опинитися в біді, як Він уже готує для нас шлях звільнення — перш ніж ми встигаємо відкрити Йому наші страждання. Наші скорботи не залишаються непоміченими. Він знає краще за нас самих, що сприяє до добра Його дітям, і веде нас тим шляхом, який ми самі обрали б, якби знали власні серця, бачили наші потреби й небезпеки, що загрожують нам, — як їх бачить Бог. Однак смертні люди рідко знають самих себе. Вони не розуміють власної немочі... Бог знає їх краще, ніж вони знають самі себе, і Він розуміє, яким шляхом їх вести... {ННП 368.2}
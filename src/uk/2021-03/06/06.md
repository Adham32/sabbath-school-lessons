---
title: 'Наодинці з великою боротьбою'
date: 05/08/2021
---

Як ми знаємо із цієї історії (Бут. 39:11–20), Йосип постраждав через своє принципове рішення. Його кидають до в’язниці. Як власність Потіфара, Йосипа могли вбити на місці без будь-яких запитань. Потіфар, очевидно, не повірив дружині, але повинен був захистити свою репутацію, вживши заходів. І все ж, незважаючи на жахливі обставини, Писання повідомляє: «Господь був із Йосипом» (Бут. 39:21).

Життя на планеті Земля несправедливе. Добро не завжди винагороджують, а зло не завжди відразу карають. Однак є добра вістка: Йосип може знайти спокій навіть у в’язниці, тому що Бог із ним. В ув’язненні він міг би роздумувати про несправедливість свого становища, відсторонитися й навіть відмовитися від Бога.

`Чим займається Йосип у в’язниці? Як він ставиться до людей навколо? Бут. 39:21-40:22.`

В ув’язненні Йосип має справу з реальністю. Він знайомиться, спілкується, допомагає іншим, хоча взаємини в тюрмі далекі від ідеалу. Йосип не боїться просити про допомогу і стати вразливим. Він звертається з проханням про допомогу до чашника, якому витлумачив його сон.

`Яку загальну картину правильних взаємин зображує Павло в Ефес. 6:1-13?`

Наші взаємини ‒ мініатюрне відображення багатовікової Великої боротьби між Богом і дияволом. А це означає, що немає ідеальних стосунків. Проте кожні взаємини повинні мати динаміку зростання, і сатана зацікавлений у тому, щоб використовувати всі наші стосунки, особливо найближчі, у своїх інтересах, щоб нашкодити й порушити волю Божу щодо нашого життя. Ми можемо бути вдячні за те, що не залишені вести ці битви наодинці. Слово Боже встановлює принципи взаємин. Божа обітниця дати нам мудрість (Якова 1:5) поширюється також на наші стосунки. Як Бог був із ним, так Він буде з нами завжди, особливо коли наші взаємини ускладнюються.

`Подумайте про обітницю Бога в Якова 1:5 і помоліться про мудрість у ваших взаєминах. Яким чином ви можете прагнути бути відкритими до спонукань Святого Духа, коли спілкуєтеся з людьми?`

---

#### Додаткове читання: Вибрані цитати Эллен Уайт

"Багато хто не розуміє боротьби, яка відбувається між Христом і сатаною за людські душі. Вони не усвідомлюють, що, стаючи під закривавлений прапор Князя Еммануїла, повинні наповнитися бажанням бути соратниками в Його боротьбі, провадити рішучу війну проти сил темряви. {ВНО 263.2}

Розмірковуючи про це протистояння, Павло пише до братів з Ефеса, наставляючи їх ... «Зодягніться у всю Божу зброю, щоб ви могли протистати підступності диявола. Адже наша боротьба не з тілом і кров’ю, але з началами, з владами, зі світовими правителями темряви цього віку, з піднебесними духами злоби» (тексти 10—12). {ВНО 263.3}

Здобуття вічного життя завжди супроводжуватиметься боротьбою, протистоянням. Ми повинні постійно звершувати добрий подвиг віри. Ми — воїни Христа, і тим, хто перебуває в Його армії, належить виконати важку роботу — роботу, яка вимагає максимального напруження сил... {ВНО 263.4}

Перемога досягається не обрядами, не показухою, а простодушним послухом вищому Полководцю, Господові Богові Небесному. Хто довіряє цьому Вождю, той ніколи не зазнає поразки. Послух Богові визволяє з рабства гріха, звільняє від людських пристрастей і схильностей. Людина може перемогти саму себе та свої нахили, перемогти начала, влади, світових правителів темряви цього віку й піднебесних духів злоби... {ВНО 263.5}"
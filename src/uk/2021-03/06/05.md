---
title: 'Побудова взаємин Божим шляхом'
date: 04/08/2021
---

Історія Йосипа в Єгипті починається добре. Він довірив себе Богу, і Господь благословляє його. У домі Потіфара Йосип піднімається на такі висоти, які навіть не міг собі уявити.

`У чому проявляються Божі благословення в житті Йосипа? Які взаємини Йосипа з ближніми? Бут. 39:1-6.`

Йосип добре жив у згоді з Потіфаром, і його взаємини з персоналом дому й на полі теж здаються гарними. Проте насувається біда. Хтось у будинку неспокійний.

`З якою проблемою у взаєминах зіткнувся Йосип? Як він вирішив упоратися із цією проблемою? Бут. 39:7-10.`

У Йосипа виникла проблема з дружиною Потіфара. Можливо, нам слід переформулювати: у дружини Потіфара була проблема. Для неї інші люди ‒ це речі, якими можна маніпулювати й користуватися. Вона хоче «використати» Йосипа, котрий був «гарного стану та вродливого вигляду» (Бут. 39:6). Біблія рідко згадує фізичні риси людей, тому що Бог сказав: «Бог бачить не те, що бачить людина: чоловік-бо дивиться на лице, а Господь дивиться на серце» (1 Сам. 16:7). У цьому випадку приваблива зовнішність Йосипа здається радше перешкодою, ніж перевагою в його прагненні до чистоти й вірності Божим принципам.

Незважаючи на наполегливість цієї нечестивої жінки, Йосип робить те, що, здавалося б, призведе до небажаних результатів. Він застосовує біблійні принципи взаємин до всіх, і до дружини Потіфара також. Біблійні принципи стосунків не старомодні, і це можуть підтвердити всі, хто постраждав від наслідків гріха.

Біблійна розповідь свідчить, що це була не одноразова спокуса. Дружина Потіфара переслідувала його знову і знову (Бут. 39:10). Йосип намагався пояснити своє рішення (Бут. 39:8, 9), але безуспішно.

Йосип розуміє, що не може контролювати вибір інших. Однак він вирішує жити, любити і ставитися до ближніх так, щоб цим прославляти Бога. Він навчився жити в присутності Господа. Це знання допомогло йому протистояти спокусам.

`Чи намагалися ви застосовувати біблійні принципи в усіх ваших взаєминах, навіть тоді, коли інша людина веде нечесну гру? Як це спрацювало? Прочитайте Матв. 5:43-48. Чому важливо жити саме так?`

---

#### Додаткове читання: Вибрані цитати Эллен Уайт

Яким сильним був напад на моральність Йосипа! Він походив від впливової особи, найімовірніше, щоб звести його. Однак якою швидкою й міцною була відсіч! Він постраждав за свої доброчесність та непорочність, бо та, котра бажала звести його, помстилася за чесноти, яких не змогла зруйнувати. Вона використала свій вплив, аби вкинути його до в’язниці, звинувативши в брудному злочині. Йосип постраждав, бо не поступився своєю непорочністю. Він віддав свою репутацію та майбутнє в руки Бога. І хоч йому було допущено впродовж деякого часу зазнати лиха, аби приготувати його посісти важливе становище, Бог надійно охороняв його репутацію, яку очорнила нечестива наклепниця, а пізніше, у призначений Ним сприятливий час, дозволив засяяти цій репутації. Навіть в’язницю Бог використав як засіб для його звеличення. З часом доброчесність отримає свою нагороду. Щитом, який прикривав серце Йосипа, був страх Божий, що спонукав його залишатися вірним і чесним перед своїм паном та правдивим перед Богом. {ІВ 84.3}

"Наскільки людина приймає Слово Боже і кориться йому, настільки воно надасть своєї сили і життя кожному спонуканню, кожній грані характеру. Воно очистить кожну думку й керуватиме кожним бажанням. Хто покладається на Боже Слово, ті поводитимуться так, як це личить людям, і будуть міцними. Залишивши все мізерне, вони підіймуться в атмосферу, вільну від опоганення. {СЗ 90.2}

Якщо людина перебуває в спілкуванні з Богом, тоді незмінна мета, яка уберегла від розтління Йосипа й Даниїла у дворах язичеських царів, зробить бездоганно чистим і її життя. Одежа її характеру буде незаплямованою, світло Христа не затьмариться в її житті. З’явиться яскрава досвітня Зоря, котра постійно світитиме над нею в немеркнучій славі. {СЗ 90.3}"

Порада Христа «Не противтеся злому» була для мстивих юдеїв жорстокою вимогою, і вони потиху нарікали. А тепер Ісус додав ще сильніший вислів: «Ви чули, що було сказано: люби ближнього свого й ненавидь ворога свого. А Я кажу вам: любіть ворогів ваших, благословляйте тих, хто вас проклинає, творіть добро тим, хто ненавидить вас, і моліться за тих, хто вас переслідує; таким чином станете синами Отця вашого, що на небі». {НПЩЖ 58.1}

Дітьми Божими є ті, хто став співучасником Божественної Істоти. Ні становище в світі, ні переваги від народження, ні національні або релігійні особливості не роблять нас членами Божої сім’ї. Це робить любов, яка охоплює все людство. Навіть грішники, серця яких ще не цілком закриті для впливу Духа Божого, відгукуються на доброту; на ненависть вони відповідають ненавистю, але на любов — любов’ю. І лише Дух Божий відповідає любов’ю на ненависть. Бути люб’язним з невдячними і злими, робити добро, не чекаючи нічого у відповідь, — це ознаки приналежності до небесної царської родини, доказ того високого становища, яке посідають діти Всевишнього. {НПЩЖ 59.2}
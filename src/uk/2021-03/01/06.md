---
title: 'Мандрівник, який не знайшов спокою'
date: 01/07/2021
---

`Прочитайте Бут. 4:1-12. Що зробило Каїна «мандрівником та заволокою… на землі» (Бут. 4:12)?`

У біблійному тексті не йдеться прямо, чому Бог «зглянувся… на Авеля й на жертву його, а на Каїна й на жертву його не зглянувся» (Бут. 4:4, 5). Але ми знаємо чому. «Каїн прийшов перед Боже лице з наріканням; у його серці не було віри в обітовану Жертву та в необхідність її принесення. Його дар не виявляв покаяння в гріхах. Як і багато хто з наших сучасників, він вважав слабкістю точне дотримання накресленого Богом Плану та не покладався у своєму спасінні лише на викупну жертву обітованого Спасителя. Каїн вирішив покладатися на самого себе. Він стане перед Богом з власними заслугами» (Е. Уайт. Патріархи і пророки. С. 72).

Коли Господь сказав, що Каїн буде «мандрівником та заволокою» на землі, це не означало, що Бог зробив його таким. Це сталося через його непослух і внаслідок гріховних учинків. Не знаходячи спокою в Бозі, Каїн виявив, що він не може знайти його будь-яким іншим способом, хіба що це буде не справжній спокій.

Єврейське слово, перекладене як «зглянувся» (Бут. 4:4), може ще бути витлумачене як «уважно вивчив, ретельно зважив». Об’єктом Божого уважного й ретельного розгляду є не так принесена жертва, як ставлення того, хто приносить. Неприйняття плодів Каїна не є довільною реакцією Бога. Воно означає процес ретельного розгляду і зважування характеру, ставлення й мотивації того, хто приносить жертву. Це гарна ілюстрація слідчого суду.

`Прочитайте Бут. 4:13-17 та опишіть реакцію Каїна на Боже рішення.`

Коли ми намагаємося втекти від Божої присутності, ми стаємо занепокоєними. Ми намагаємося задовольнити потребу в Божественній благодаті речами, людськими стосунками або надмірною зайнятістю. Каїн почав створювати династію, будувати місто. Ці великі досягнення свідчать про його рішучість та енергію. Але якщо ця династія безбожна, а місто бунтівне, вони врешті-решт ні до чого не приведуть.

`Навіть якщо ми страждаємо від наслідків наших гріхів, що ми зазвичай і робимо, як ми можемо навчитися приймати прощення, запропоноване нам за допомогою хреста?`

---

#### Додаткове читання: Вибрані цитати Эллен Уайт

Каїн та Авель, сини Адама, були...  одержали напучення стосовно спасіння, передбаченого для людського роду. Від них вимагалися смиренний послух як свідчення їхньої пошани до Бога, а також віра і залежність від обіцяного Викупителя, що знаходило б свій прояв у заколенні первородних отари й урочистому принесенні їх із кров’ю в цілопалення Богові. Це жертвопринесення постійно нагадуватиме їм про їхній гріх та прийдешнього Викупителя, Котрий стане великою Жертвою за людину. {ІВ 39.1}

Каїн... не бажав беззастережно виявляти послух, тому не намагався знайти агнця, аби принести його в жертву разом з плодами землі. Він просто взяв плоди від землі, нехтуючи вимогою Бога. Бог об’явив Адамові, що без пролиття крові не може бути відпущення гріха. Каїн не міг бути винятком, навіть якщо приніс найкращі плоди. Авель радив своєму братові не приходити перед лице Господа без жертовної крові. Каїн, як старший, не бажав прислухатися до слів брата. Він знехтував його порадою і, сумніваючись та нарікаючи з приводу необхідності церемоніальних жертвопринесень, представив свою жертву. Але Бог не прийняв її. {ІВ 39.2}

оли Каїн побачив, що його жертва відкинута, то розгнівався на Господа і на Авеля; він був сердитий на Бога за те, що Той не прийняв жертви, якою людина хотіла замінити жертву, встановлену Богом; на брата ж він був сердитий, оскільки той обрав послух Богові і не підтримав його в повстанні проти Нього, Незважаючи на зневажливе ставлення Каїна до божественного повеління, Бог не залишив його напризволяще, але зволив вдатися до розмови... І сказав Господь Каїнові: «Чого ти розгнівався, і чого похмурніло обличчя твоє?» Через ангела-посланця було передане божественне застереження: «Коли ти добре робитимеш, то чи не будеш прийнятий? А коли недобре; то в дверях гріх підстерігає». Вибір залишався за Каїном. Якщо він довіриться заслугам обітованого Спасителя і підкориться Божим вимогам, то користуватиметься прихильністю. Але якщо опиратиметься у своєму невір’ї та беззаконні, тоді не буде підстав нарікати на те, що Господь відкине його. {ПП 53.2}

Він зненавидів і вбив брата не тому, що Авель вчинив щось погане, але через те, що «лукаві були його вчинки, а брата його — праведні» (1Йоан 3:12). Так само в усі часи беззаконники ненавиділи тих, хто був кращим за них. Життя Авеля, сповнене послуху і непохитної віри, було для Каїна вічним докором... Чим яскравіше небесне світло, відображене у характері вірних слуг Божих, тим помітнішими стають гріхи беззаконників і тим рішучіше вони намагатимуться знищити тих, хто порушує їхній спокій. {ПП 54.1}

Самолюбство породжує неспокій. Якщо ж ми народжені згори, тоді в нас будуть думки, які були в Ісуса; вони спонукували Його впокорювати Себе заради нашого спасіння. В такому разі ми не будемо шукати найвищого становища. Нашим бажанням буде сидіти біля ніг Ісуса і навчатися від Нього. Тоді зрозуміємо: цінність нашої праці не в галасі або показній активності, що ми створюємо навколо неї. Цінність нашої праці взагалі не залежить від наших сил, а зумовлена тим, наскільки ми сприйняли Святого Духа. Уповання на Бога освячує розум, і ми терпляче зносимо все. {ХНС 311.2}
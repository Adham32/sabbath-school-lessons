---
title: 'Значення слова «відпочинок» у Старому завіті'
date: 29/06/2021
---

Звичайно, усі ми маємо потребу у відпочинку, тому це та тема, яка порушується в багатьох книгах Біблії. Хоч Бог створив нас для діяльності, проте вона повинна чергуватися з відпочинком.

Давньоєврейський Старий Завіт, наприклад, містить низку термінів, що означають відпочинок. Для опису Божого спокою в сьомий день у Бут. 2:2, 3 вживається дієслово _шаббáт_ ‒ «припиняти роботу, відпочивати, узяти вихідний». Від цього дієслова походить іменник _субота_. Те саме дієслово використовується у книзі Вихід 5:5, але в каузативній (_спонукальній_. — Прим. ред.) формі й перекладається як «дозволити комусь відпочивати», «утримувати, відволікати від праці». Розгніваний фараон звинувачував Мойсея в тому, що він відволікав народ від роботи.

Коли Бог у четвертій заповіді посилався на те, що Він Сам спочив у сьомий день, суботу, там використана єврейська дієслівна форма _нуах_ (Вих. 20:11; П. Зак. 5:14). Це дієслово перекладається як «відпочинок» у книзі Йова 3:13 або, більш образно, «ставати», коли йдеться про ковчег завіту в книзі Чисел 10:36. У 2 Цар. 2:15 дух Іллі «спочив» на Єлисеї.

Інше важливе дієслово _шакат_ ‒ «заспокоїтися, дати полегшення, бути тихим» ‒ використовується в книзі Ісуса Навина 11:23, де сказано про те, що земля заспокоїлася від війни після того, як Ісус Навин завоював її. Цей термін часто можна зустріти в значенні «мир» у книгах Ісуса Навина та Суддів.

Дієслово _рага_ також уживається в значенні «спочивати». Застерігаючи ізраїльтян від непослуху, Бог говорить їм, що вони не знайдуть спокою у вигнанні (П. Зак. 28:65). Це саме дієслово в каузативній формі зустрічається в Єрем. 50:34, описуючи нездатність людини забезпечити спокій.

`Прочитайте П. Зак. 31:16 і 2 Сам. 7:12. Про який спокій тут ідеться?`

В обох віршах використовується ідіоматичний вираз із дієсловом _шакаб_, що буквально означає «лягти, спати». У Своєму завіті з Давидом Бог дає майбутньому царю Ізраїлю обітницю: «Коли виповняться твої дні, і ти ляжеш із своїми батьками, то Я поставлю по тобі насіння твоє, що вийде з утроби твоєї, і зміцню його царство» (2 Сам. 7:12).

Довгий список (хоч тут неповний) різних єврейських дієслів, що позначають спокій, дає нам зрозуміти, що богословське поняття спокою пов’язано не з одним або двома конкретними словами. Ми відпочиваємо індивідуально і колективно. Відпочинок впливає на наш фізичний та емоційний стан, на наші взаємини з ближніми й не обмежується суботою.

`Безперечно, смерть – це наш ворог. Одного разу вона буде знищена. Як би ми не сумували за померлими, чому ми можемо втішати себе тим, що вони перебувають у спокої, відпочивають, принаймні тепер?`

---

#### Додаткове читання: Вибрані цитати Эллен Уайт

У всі віки вибрані Богом свідки зазнавали ганьби й гоніння за істину. Йосипа лихословили й переслідували за те, що він зберігав цнотливість і непорочність. За Давидом, вибраним Божим вісником, вороги полювали, як за диким звіром. Даниїла вкинули до лев’ячої ями за його вірність Небу. Йов втратив земне майно та був уражений такою тілесною недугою, що викликав огиду в родичів і друзів, однак не зрікся своєї непорочності. Єремію не могли залякати, щоб він не звіщав Божі слова; його свідчення викликало у царя та князів таку лють, що вони вкинули його до бридкої ями. Степана каменували за те, що він проповідував Христа, і притому розп’ятого. Павла кидали до в’язниці, били палицями, каменували і, врешті-решт, віддали на смерть, бо він був вірним Божим вісником для язичників. А Йоан був засланий на острів Патмос за «Боже Слово і свідчення Ісуса Христа». {ДА 395.1}

Ці приклади людської стійкості свідчать про вірність Божих обітниць — про незмінну присутність і підкріплюючу благодать Господа. Вони свідчать про те, що віра здатна протистояти силам світу. Вона дає можливість покладатися на Бога в найпохмуріші хвилини і відчувати у час найсуворішого випробування й життєвих бур, що подіями керує наш Отець. Тільки очима віри можна зазирнути за межі сьогодення і правильно оцінити вічні скарби. {ДА 395.2}

"Життя Адама було сповнене смутку, покори й постійного каяття. Навчаючи своїх дітей та онуків страху Господнього, він часто зустрічався з гірким докором за свій фіх, який приніс стільки лиха його нащадкам. Коли Адам залишав прекрасний Едем, думка про те, що він має померти, жахала його. Він дивився на смерть як на жахливе лихо. Уперше йому довелося зіткнутися зі страшною реальністю людської смерті, коли його рідний син Каїн убив свого брата Авеля. Сповнений найгіркіших докорів сумління за власний переступ, втративши свого сина Авеля, вбачаючи в Каїні його вбивцю та знаючи про те, що Бог прокляв його, Адам тяжко страждав. {ІВ 41.3}

Однак найбільше він докоряв собі за свій перший великий переступ. Він благав у Бога прощення в ім’я обіцяної Жертви. Він глибоко відчував гнів Божий за свій злочин, вчинений у Раю. Він був свідком всезагального розтління, яке врешті-решт спонукало Бога знищити мешканців Землі водами потопу. Проголошений над ним Творцем вирок смерті, який спочатку видався йому таким жахливим, після прожитих кількох сотень літ здавався справедливим і милостивим, бо таким чином Бог бажав покласти край нещасному життю. {ІВ 42.1}"
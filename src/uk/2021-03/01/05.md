---
title: 'Відпочинок у Новому завіті'
date: 30/06/2021
---

У Новому Завіті часто зустрічається дієслово _анапáуо_ – «відпочити, заспокоїти, обновити». Воно вживається в одному з найвідоміших висловлювань Христа: «Прийдіть до Мене всі втомлені та обтяжені, ‒ і Я заспокою вас» (Матв. 11:28). Це слово означає і фізичний відпочинок (Матв. 26:45). У своїх заключних побажаннях коринтянам Павло висловлює радість із приводу прибуття друзів, які заспокоїли його дух (1 Кор. 16:18).

Інше дієслово, що означає відпочинок, ‒ _хесюхáзо_. Воно описує спокій учнів у суботу, коли Ісус лежав у могилі (Луки 23:56). Воно також використовується для опису тихого, спокійного життя (1 Сол. 4:11) і може вказувати на те, що хтось не має заперечень і тому зберігає спокій (Дії 11:18).

У Посланні до євреїв для опису відпочинку творіння Божого в сьомий день використовується грецьке дієслово _катапáуо_ ‒ «закінчити, увійти в спокій, відпочити» (Євр. 4:4), яке вторить Септуагінті, грецькому перекладу Старого Завіту (Бут. 2:2). Примітно те, що з усього Нового Завіту це дієслово найбільше вживається в розділі 4 Послання до євреїв.

`Прочитайте Марка 6:30-32. Чому Ісус сказав Своїм учням піти в пустинне місце та відпочити, враховуючи ті численні можливості для місії, які у них тоді були? Подивіться на ширший контекст Марка 6, коли будете розмірковувати над цим питанням.`

Фраза «Ви підіть самі… та відпочиньте трохи» (Марка 6:31) висловлена в наказовій формі. Вона звучить не як прохання або пропозиція, а як наказ або команда. Ісус дбав про Своїх учнів, про їхнє фізичне та емоційне здоров’я. Адже вони щойно повернулися з місіонерських подорожей, куди Ісус посилав їх по двоє (Марка 6:7). Марка 6:30 описує їхнє радісне повернення. Серця учнів були наповнені враженнями. Вони хотіли поділитися з Ісусом своїми перемогами і поразками; і все ж Христос зупиняє їх і закликає відпочити. Марк пояснює це тим, що «багато було тих, які приходили й відходили, що навіть не було їм коли попоїсти» (Марка 6:31). Величезне навантаження й занадто велика зайнятість у Божій справі ‒ це теж реальна проблема для послідовників Христа. Він нагадує нам, що ми повинні берегти своє здоров’я та емоційне благополуччя, плануючи час для періодичного відпочинку.

`Як можна допомогти пастору, служителю місцевої церкви або комусь із ваших знайомих, у якого може початися вигорання через виконання непосильної кількості Божої роботи? Як ви можете висловити свою вдячність і допомогти цій людині знайти час для відпочинку?`

---

#### Додаткове читання: Вибрані цитати Эллен Уайт

"Співчутливі слова Христа сьогодні такі ж актуальні для Його співпрацівників, як і свого часу для учнів. {ХНС 341.1}

«Ви підіть самі подалі в пустинне місце та відпочиньте трохи».1 — каже Він стомленим і обтяженим. Навіть задовольняючи духовні потреби людей, нерозумно працювати в постійній напрузі й надмірно перевтомлюватися, оскільки таким чином занедбується особисте благочестя, а розумові, душевні й фізичні сили перенапружуються. Від учнів Христа вимагаються самозречення і жертовність, але водночас потрібно бути обережними, щоб через надмірну ревність сатана не скористався слабкостями людської природи і Божа справа не зазнала втрати. {ХНС 341.2}"

На думку рабинів, суть релігії полягала в- безперервній діяльності. Щоб довести свою побожність, вони вдавалися до зовнішньої обрядності. Підносячись у власному самозадоволенні, вони віддалялися від Бога. Ця небезпека існує й нині. У міру того, як обсяг роботи збільшується і люди в певній галузі Божої справи досягають успіху, виникає небезпека покладатися на людські плани і методи. Тоді людина починає менше молитися, менше вірити. Як і учням, нам загрожує небезпека забути про свою залежність від Бога і «спасатися» власною діяльністю. Ми повинні постійно дивитися на Ісуса, пам’ятаючи, що духовна праця звершується завдяки Його силі. Хоча потрібно активно трудитися для спасіння гинучих, необхідно також знаходити час для роздумів, молитви і вивчення Слова Божого. {ХНС 341.3}

Ви здобудете мир, постійний мир, який наповнює душу, оскільки цей спокій — у повній покорі Ісусові Христу. Послух Божій волі приносить спокій. Учень, який покірно й лагідно прямує за Спасителем, знаходить спокій, якого світ не може ані дати, ані забрати. «Думку, оперту на Тебе, збережеш Ти у повнім спокої, бо на Тебе надію вона покладає» (Ісаї 26:3). {ННП 112.5}

Життя у Христі — це життя спокою. У християнина може не бути піднесених почуттів, але він завжди матиме внутрішню впевненість і мир. Ви покладаєтесь не на себе, а на Христа. Ваша немічність з’єднується з Його силою, ваше незнання — з Його мудрістю, ваше безсилля — з Його всемогутністю. Тому ви не повинні дивитися на себе; не дозволяйте думкам зосереджуватися на собі — дивіться на Христа. {ДХ 53.2}
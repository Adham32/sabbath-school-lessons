---
title: 'Прощений і забутий?'
date: 20/07/2021
---

Після того як Давид неусвідомлено виніс вирок самому собі (2 Сам. 12:5, 6), Натан указує на жахливість його гріха. Серце Давида розбите, і він сповідує свій гріх. Натан відразу запевняє його в тому, що Господь зняв гріх із нього (2 Сам. 12:13) і він прощений. Для Божого прощення немає періоду очікування. Давиду не потрібно доводити свою щирість, щоб отримати прощення.

Однак Натан, який уже передбачив наслідки гріха Давида в 2 Сам. 12:10–12, продовжує і заявляє, що народжена дитина помре (вірш 14).

`Як зрозуміти, що Бог зняв із Давида його гріх? Він просто стер цей гріх? Усі просто про нього забули? Розмірковуючи над цими запитаннями, прочитайте 2 Сам. 12:10-23.`

Найімовірніше, Давид також ставив собі ці запитання, спостерігаючи, як руйнується його світ: немовля померло, його сім’я в сум’ятті (історії Амнона та Авесалома ‒ дві наочні ілюстрації реальних сімейних проблем), його майбутнє невизначене. І все ж, незважаючи на наслідки свого гріха, що торкнулися таких невинних людей, як Урія і новонароджена дитина, Давид починає розуміти, що Божа благодать покриє його, а з усіма наслідками гріха рано чи пізно буде покінчено. Цар може знайти спокій для свого стурбованого сумління тільки в Божій благодаті.

`У чому Давид відчував свою реальну потребу? Чого він прагнув? Псал. 51:1-8.`

У Псал. 51 Давид відкриває своє серце й публічно сповідує свої гріхи. Цар волає про милість до незмінної любові Бога та Його великого жалю. Давид жадає оновлення.

Коли ми розглядаємо ціну спокою в Ісусі, спочатку необхідно визнати, що нам потрібна допомога згори. Ми грішники й потребуємо Спасителя; ми визнаємо наші гріхи і кличемо до Єдиного, Хто може нас омити, очистити й оновити. Якщо ми вчинили гріх: перелюб, шахрайство чи вбивство, або порушили кілька з Десяти Заповідей одночасно, то можемо набратися сміливості, просити про допомогу і претендувати на прощення, котре Бог обіцяв нам дарувати.

`Якщо Бог простив Давиду його гріхи, чи є надія на прощення і для нас?`

---

#### Додаткове читання: Вибрані цитати Эллен Уайт

Це переживання було для Давида найболіснішим, але водночас воно принесло йому найбільшу користь. Якби Натан не змалював правдиву ситуацію, у якій Давид так чітко впізнав себе, то цар не усвідомив би згубності свого гріха й загинув би. Визнання провини було порятунком для його душі. Він побачив себе в новому світлі, таким, яким його бачив Господь. І все своє життя цар шкодував про свій гріх. {БМ 198.2}

Хоч Давид розкаявся у своєму гріху і був прощений та прийнятий Господом, він продовжував пожинати згубні плоди посіяного ним… Авторитет Давида у власному домі також послабшав; йому важко було претендувати на повагу та послух його синів. Почуття вини змушувало його мовчати навіть там, де потрібно було чітко засудити гріх. Саме це заважало йому здійснювати правосуддя у власному домі… {БМ 198.6}

"Ті, котрі, посилаючись на приклад Давида, намагаються применшити вину за власний гріх, повинні на підставі Біблії усвідомити, що шлях беззаконня — це жахливий і важкий шлях. {БМ 199.1}

Хоч, подібно до Давида, такі люди можуть розкаятися, їм доведеться пожинати плоди гріха вже в цьому житті, і вони зрозуміють, яка це гірка й тяжка справа. {БМ 199.2}"

"Ми повинні пам’ятати, що всі припускаються помилок; навіть зрілі люди, які володіють багаторічним досвідом, можуть помилятися. Проте Бог не відкидає їх через їхні помилки; кожному помильному синові й кожній помильній дочці Адама Він дає ще один шанс. {ВЯЖ 157.1}

Ісус бажає, щоб ми прийшли до Нього такими, якими є: безпорадними, з усіма своїми гріхами та вадами. Ми можемо прийти до Нього зі своїми провинами й хибами. Ми можемо прийти до Нього зі своїми немощами, дефектами, безглуздою поведінкою і впасти до Його ніг у покаянні. По великій Своїй милості Бог візьме нас в обійми Своєї любові, перев’яже наші рани й очистить нас від усякої скверни. {ВЯЖ 157.2}"

Женіть геть думку про те, що Божі обітниці не для вас. Вони стосуються кожного покаянного грішника. Христос посилає ангелів, і вони несуть Його благодать і силу кожній віруючій душі. Якою б грішною не була людина, вона може знайти силу, чистоту та праведність в Ісусі, Котрий помер за всіх грішників. Він готовий з кожного зняти заплямовану, опоганену гріхом одежу й зодягнути в білі шати праведності. Христос пропонує грішникові життя замість смерті. {ВЯЖ 157.3}
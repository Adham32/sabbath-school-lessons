---
title: 'Щось нове'
date: 21/07/2021
---

`Після того як Давид визнав свій гріх, не намагаючись знайти виправдання або приховати його, він продовжує звертатися до Бога. Про що він просить Господа? Псал. 51:9-14.`

Згадуючи очищення ісопом, Давид використовує термінологію, знайому кожному ізраїльтянинові, що відвідував святилище. Посилаючись на обряд очищення, описаний у законі Мойсея (Левит 14:4–7), цар визнає силу Жертви, Котра з’явиться в майбутньому, щоб взяти на Себе гріхи всього світу.

Давид також просить про «втіху» й «радість» (Псал. 51:10). Чи не здається це прохання трохи зухвалим на тлі жахливості його гріха?

Можливо, воно означає наступне: «Скажи мені, що я прощений і знову можу ввійти до святині, де почую утіху й радість тих, хто поклоняється Тобі».

`Коли Адам і Єва згрішили, вони сховалися від обличчя Господа Бога (Бут. 3:8). Як ви думаєте, чому поведінка Давида після його гріхопадіння прямо протилежна? Псал. 51:13, 14.`

Давид не хоче втрачати розуміння того, що живе в присутності Бога. Цар усвідомлює: без Святого Духа він безсилий. Давид розуміє: оскільки він так легко впав у гріх із Вірсавією, то з легкістю може знову впасти в будь-який гріх. Його впевненість у собі зруйнована.

Давид розуміє, що майбутні перемоги будуть здобуті не ним самим; вони будуть тільки від Бога й тільки тоді, коли цар буде повністю залежати від Нього.

Переможне християнське життя можливе тільки в Ісусі. Ми жадаємо Його присутності, Його Духа, Його радості спасіння. Ми усвідомлюємо нашу потребу в оновленні, відновленні. Нам потрібен Його спокій ‒ Божественний акт відтворення Його образу в нас. Набуття спокою близьке до прощення. «Серце чисте створи в мені, Боже, і тривалого духа в моєму нутрі віднови» (Псал. 51:12) ‒ тут використовується термінологія творіння. У Старому Завіті лише Бог може «творити» (_бара_), і щойно ми будемо відтворені, то зможемо знайти спокій.

`Якщо ви ще не відчули радості звільнення від докорів сумління, що вас утримує від цього? Якщо це провина, то чого ви могли б навчитися з історії Давида, що покликана вам допомогти?`

---

#### Додаткове читання: Вибрані цитати Эллен Уайт

Молитва Давида після його падіння свідчить про те, що він справді жалкував про вчинений гріх. Його покаяння було глибоким і щирим. Він не намагався виправдати свій гріх і молився не з тим, щоб уникнути кари, котра йому загрожувала. Давид розумів потворність злочину і нечистоту власної душі, гріх став ненависним для нього. Він молився не тільки про прощення, а й про очищення серця. Давид прагнув радості святого життя, повернення до гармонії і спілкування з Богом. Прислухайтеся до його серця: «Очисти мене від гріха іссопом — і буду чистий; обмий мене — і буду біліший від снігу… Сотвори мені, Боже, чисте серце і віднови в моєму нутрі духа тривалого.» (Псал.50:, 7, 10). {ДХ 17.2}

"Прощення Боже — це не лише судовий акт, згідно з яким Він звільняє нас від вироку. Це не тільки прощення, а й очищення від гріха. Всепрощаюча любов змінює серце. Давид добре розумів це, коли... сказав: «Як далекий від заходу схід, так Він віддалив від нас наші провини» (Псал.103:12). {НПЩЖ 86.3}

Дозвольте Христові оселитися у вашому серці, жити у вас Своїм життям і через вас відкривати світові божественну любов; це дасть надію тим, хто втратив її, принесе небесний мир серцям, обтяженим гріхом. Приходячи до Бога, ми лише в тому разі отримаємо прощення від Нього, якщо готові виявити прощення до інших. {НПЩЖ 86.4}"
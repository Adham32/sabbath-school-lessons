---
title: 'Сигнал тривоги'
date: 19/07/2021
---

Під час одного з найпохмуріших періодів життя Давида Бог посилає до нього Свого пророка. Натан і Давид добре знали один одного. Раніше Натан давав поради Давиду щодо його планів побудувати храм (2 Сам. 7). Однак тепер пророк прийшов до свого царя в іншій справі.

`Як ви думаєте, чому Натан вважав за краще розповісти історію, а не викрити Давида відразу, називаючи речі своїми іменами? Прочитайте 2 Сам. 12:1-14.`

Натан знав, що сказати, і сказав це так, щоб Давид зміг зрозуміти. Пророк розповів йому історію як колишньому пастуху овець, знаючи, що в Давида загострене почуття справедливості й честі. Тому можна сказати, що Натан влаштував пастку, і Давид потрапив прямо в неї.

Коли Давид неусвідомлено виніс собі смертний вирок, Натан оголосив йому: «Ти той чоловік» (2 Сам. 12:7). Існують різні способи сказати цю фразу. Можна кричати, звинувачувати й тикати пальцем в обличчя іншій людині, а можна висловлювати турботу. Слова Натана, ймовірно, були пронизані милосердям. Тієї миті Давид, очевидно, відчув той біль, який відчуває Бог, коли хтось із Його синів або дочок свідомо порушує Його волю. Щось клацнуло в розумі Давида. Щось перевернулося в його серці.

`Чому Давид відповідає: «Згрішив я перед Господом», а не «Я згрішив проти Вірсавії» або «Я вбивця» (2 Сам. 12:13; див. також Псал. 51:6)?`

Давид усвідомив: гріх, що викликає занепокоєння в нашому серці, насамперед є образою Бога, Творця і Спасителя. Ми завдаємо шкоди собі, ми впливаємо на інших, безчестимо наші сім’ї або церкви. Проте зрештою завдаємо болю Богові та вбиваємо ще один цвях у перекладину хреста, що вказує на Голгофу.

«Слова пророка глибоко зворушили серце Давида; сумління його прокинулося‚ гріх повстав у всій його потворності. Його душа схилилася в каятті перед Богом. Тремтячими вустами Давид промовив: “Згрішив я перед Господом!”. Усяке зло‚ завдане іншим‚ піднімається від скривджених до Бога. Давид вчинив тяжкий гріх як проти Урії, так і проти Вірсавії‚ і він глибоко усвідомлював це. Але яким безмежно великим був його гріх перед Богом!» (Е. Уайт. Патріархи і пророки. С. 722).

---

#### Додаткове читання: Вибрані цитати Эллен Уайт

Пророкові Натану було доручено піти до Давида зі словами докору. Це було нечувано страшне та суворе осудження. Лише декотрі з монархів могли вислухати таку догану і не віддати на смерть викриваючого злочин, Натан мужньо сповістив божественний вирок, вчинивши це з мудрістю, отриманою з Неба; його слова зворушили сумління царя, розбудили співчуття, примусивши винести самому собі смертний вирок. Звертаючись до Давида, як до Богом призначеного захисника прав людини, пророк розповів йому історію кривди й насильства, що вимагали відплати. {ПП 703.1}

Слова пророка глибоко зворушили серце Давида; совість його прокинулась, гріх повстав у всій його потворності. Його душа схилилася в каятті перед Богом. Тремтячими вустами Давид промовив: «Згрішив я перед Господом». Усяке зло, завдане іншим, піднімається від скривджених до Бога. Давид вчинив тяжкий гріх як проти Урії, так і проти Вірсавїї, і він глибоко усвідомлював це. Але яким безмежно великим був його гріх перед Богом! {ПП 704.3}

Саме тоді, коли ізраїльтяни вважали, що досягли стану безпеки і свободи, вони впали в гріх. Люди втратили з поля зору Бога, нехтуючи молитвами і плекаючи дух самовпевненості. Неробство і самодогоджання позбавили захисту фортецю душі, куди знайшли свій доступ хтиві думки. Виявилися зрадники серед своїх, котрі знехтували непорушністю принципів і віддали Ізраїля до рук сатани. Саме так сатана намагається призвести душі до загибелі. Перш ніж християнин вчинить відкритий гріх, в його серці довго й непомітно для інших проходить підготовчий процес. Ніколи в свідомості людини не відбувається миттєвого переходу від чистоти та святості до розбещеності, порочності й злочину. Потрібний час, щоб істота, створена за подобою Божою, повністю деградувала до тваринного, а то й до сатанинського стану. Ми змінюємося, споглядаючи. Потураючи нечистим думкам, людина може так виховати свій розум, що гріх, який раніше викликав огиду, стане приємним для неї. {ПП 439.2}
---
title: 'Виснажений і стомлений'
date: 18/07/2021
---

Теплого весняного вечора стурбований цар Давид неквапливо походжав дахом свого палацу. Однак тоді він мав бути в іншому місці: очолювати свою армію на іншому березі Йордану, вести народ Божий до перемоги над аммонітянами і врешті-решт принести царству мир.

`Перебування Давида не там, де він мав бути, відчинило двері для спокуси. Прочитайте уривок 2 Сам. 11:1-5. Що відбулося і який тяжкий гріх скоїв Давид?`

З даху свого будинку Давид побачив дуже красиву жінку, що купалася. Того вечора його порочні пристрасті перемогли і він учинив гріх перелюбу з Вірсавією, дружиною вірного армійського офіцера. Як і всі давні царі, Давид мав абсолютну владу. Як царю, йому не потрібно було дотримуватися правил, яких дотримувалися всі інші люди. І все ж болісна історія сім’ї Давида після цієї доленосної миті нагадує нам: навіть цар Давид не був вищим від Закону Божого.

Справді, Закон існує як захист, охорона, і навіть якщо цар вийшов за його межі, він зіткнувся з жахливими наслідками. Щойно Давид порушив Закон Божий, він почав відчувати наслідки у всіх сферах свого життя. Цар подумав, що його пристрасне захоплення не зауважать; але Вірсавія завагітніла, а її чоловік був далеко.

`Прочитайте 2 Сам. 11:6-27. Як Давид намагався приховати свій гріх?`

Найхитромудріші плани Давида щодо повернення Урії додому, до своєї дружини Вірсавії, зазнали невдачі. Урія був людиною з блискучою репутацією, на тонкі натяки Давида він відповідав так: «Ковчег і Ізраїль та Юда сидять у шатрах, а пан мій Йоав і раби мого пана таборують на голому полі. А я піду до свого дому, щоб їсти й пити та лежати зі своєю жінкою?» (2 Сам. 11:11). Врешті-решт зневірений Давид вдається до «дистанційно керованого» вбивства, щоб приховати свій гріх.

`Важко повірити, що Давид, якого Бог так щедро благословляв, міг опуститися до подібної ницості. Незалежно від нашого становища, яке застереження ми всі повинні засвоїти із цієї історії?`

---

#### Додаткове читання: Вибрані цитати Эллен Уайт

"Якою небезпечною справою є вихваляння або звеличування людини; якщо тільки особистість починає забувати про свою повну залежність від Бога і надіятися на власні сили, її падіння стає неминучим... Ми не здатні боротися власними силами, тому усе, що відвертає наші думки від Бога, все, що призводить до самозвеличення та почуття власної незалежності, неодмінно приготує дорогу для нашого падіння. Біблія має на меті викликати недовір’я до людської сили і в той же час вселити віру в силу божественну. {ПП 699.1}

Ніщо інше, як дух самовпевненості й самозвеличення приготував Давидові шлях до падіння. Лестощі та майстерні зваблення, на які так багаті влада й розкіш, не обминули його. Взаємовідносини з навколишніми народами також позначилися згубним впливом. За звичаєм, поширеним серед правителів Сходу, злочини, недопустимі для підлеглих, обходилися цареві безкарно; закон про стриманість, обов’язковий для підданих, не поширювався на царя; усе це притупило в Давида усвідомлення огидної природи гріха. Замість того щоб в покорі покладатись на силу Єгови, цар почав надавати перевагу власній мудрості і силі. {ПП 700.1}"

Як тільки сатані вдається розлучити душу з Богом — єдиним Джерелом сили, він намагається збудити гріховні бажання тілесної природи. Діяльність ворога відзначається холоднокровністю і послідовністю; спочатку вона може бути непомітною і не викликати жодних побоювань, однак ця таємна робота руйнує фортецю принципів. Вона починається з речей, на перший погляд, незначних: людина починає нехтувати вірністю Богові, необхідністю повністю покладатися на Нього і починає запозичувати звички світу, наслідувати його вчинки. {ПП 700.2}

Oпинившись у безпеці та добробуті, Давид перестав покладатися на Бога і поступився сатані, заплямувавши свою душу гріхом. Призначений Небом стати на чолі народу; вибраний Богом для того, щоб дотримуватись Його Закону, цар сам зневажив його постанови. {ПП 700.3}

"Зараз, винуватий та нерозкаяний, він не просив допомоги та керівництва Небес, а намагався виплутатися з небезпеки, в яку втягнув його гріх. Вірсавія, чия згубна краса виявилася пасткою для царя, була дружиною Урії-хіттеянина, одного з найхоробріших і найвірніших воїнів Давида. Ніхто не міг передбачити, якими будуть наслідки цього злочину, якщо про нього стане відомо. Закон Божий проголошував перелюбника гідним смерті, і гордий збезчещений воїн міг би помститися, навіть відібравши життя в царя або підбуривши народ до повстання. {ПП 701.1}

Усяка спроба Давида приховати свою провину не мала успіху. Він віддав себе у владу сатани; йому загрожувала небезпека; ганьба, що чекала на нього, була гірша за смерть. Вихід, здавалося, був лише один, і у відчаї Давид поспішив додати до перелюбу ще й вбивство. Той, хто знищив Саула, намагався призвести до загибелі й Давида. Хоча спокуси були різними, вони провадили до одного — порушення Божого Закону. Давид вважав, що, коли Урія буде вбитий у бою рукою ворога, вина за його смерть не буде приписана цареві; у такому випадку Вірсавія буде вільною стати дружиною Давида, а він уникне підозри, і царська честь буде збереженою. {ПП 701.2}"
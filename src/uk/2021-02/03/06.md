---
title: '«Зостався тільки Ной»'
date: 15/04/2021
---

«І винищив Бог усяку істоту на поверхні землі, від людини аж до скотини, аж до плазуна, і аж до птаства небесного, — вони стерлись з землі. І зостався тільки Ной та те, що з ним у ковчезі було» (Бут. 7:23).

Даний текст містить першу згадку про поняття «останку» в Писанні. Слово, перекладене як «зостався», походить від іншого слова, кореневі форми якого неодноразово використовуються в Старому Завіті для вираження ідеї останку.

«І послав мене Бог перед вами зробити для вас, щоб ви _позостались_ на землі, і щоб утримати для вас при житті велике число спасенних» (Бут. 45:7; тут і в наступних текстах курсив додано).

«І буде _зосталий_ в Сіоні й _полишений_ в Єрусалимі, — святим буде зватися він, кожен, хто жити записаний в Єрусалимі» (Ісаї 4:3).

«І станеться в день той, і знову по-друге простягне Господь Свою руку, щоб набути _останок_ народу Свого, що полишиться…» (Ісаї 11:11).

У всіх цих випадках виділені курсивом слова пов’язані з аналогічним словом «зостався» в Бут. 7:23.

`Поміркуйте над текстом Бут. 7:23 та наведеними вище біблійними віршами. Як ви розумієте викладену тут концепцію останку? Які зовнішні умови привели до появи останку? Як завіт пов’язаний з ідеєю останку?`

`Під час потопу Творець світу став Суддею світу. Цей усесвітній суд поставив запитання, чи буде знищене все живе на Землі і навіть людина. Якщо ні, хто буде серед урятованих? Хто буде останком?`

У даному випадку це були Ной та його сім’я. І все ж спасіння Ноя було пов’язане з Божим завітом із ним (Бут. 6:18) — завітом, Автором і Виконавцем якого був Бог милості й благодаті. Ной з родиною вижили тільки завдяки тому, **що** Бог здійснив для них, якою б важливою не була їхня співпраця. Якими б не були зобов’язання Ноя в завіті, і незалежно від того, наскільки сумлінно він їх виконував, його єдина надія полягала в Божій милості.

`Ґрунтуючись на нашому розумінні подій останніх днів, коли в Бога буде Останок (див. Об’явл. 12:17), які паралелі ми можемо провести між цими подіями й історією Ноя, щоб нам підготуватися і стати частиною Останку? У яких випадках наші щоденні рішення можуть вплинути на те, де ми зрештою опинимося в той час?`

#### Додаткове читання: Вибрані цитати Эллен Уайт

Як земний пастух знає своїх овець, так і божественний Пастир знає Свою отару, розсіяну по всьому світу. «А ви — Мої вівці, вівці Мого пасовиська, а Я — Бог ваш, — говорить Господь Бог». Ісус сказав: «Я покликав тебе твоїм ім’ям. Мій ти!», «Я записав тебе на долонях Своїх». {ХНС 457.2}

Ісус знає кожного з нас особисто і співчуває нашим немочам. Він пам’ятає усі імена. Знає навіть наш дім та ім’я кожного його мешканця. Часом Він наказує Своїм слугам піти до певного міста, на таку-то вулицю, до такого-то дому, щоб знайти там одну з Його овечок. {ХНС 457.3}

Як часто ми уподібнюємося до Петра в час випробувань!.. Ми дивимося на хвилі замість споглядати Спасителя. Наші ноги можуть послизнутися, а хвилі гордості залити душу. Ісус дозволив Петрові йти до Нього не для того, щоб той загинув. Він кличе і нас іти за Ним не для того, аби потім залишити. «Не бійся, — каже Він, — бо Я тебе викупив, покликав тебе твоїм ім’ям, ти Мій! Коли переходитимеш через воду, Я буду з тобою, чи через ріки — не затоплять тебе; чи підеш через вогонь, — не попечешся, і не палитиме тебе полум’я. Бо Я — Господь, Бог твій. Святий Ізраїлів, твій Спаситель!». {ХНС 357.1}

Ісус знав характер кожного Свого учня. Він усвідомлював, як жорстоко буде випробувана їхня віра. На прикладі того, що сталося на морі, Він бажав відкрити Петрові його слабкість і показати, що його безпека полягає в усвідомленні постійної залежності від Божественної сили. Він зможе безпечно пройти через бурі випробувань лише у тому разі, якщо зречеться себе і покладатиметься на Спасителя. Якраз у тому, в чому Петро вважав себе сильним, він виявився слабким; доки він не зрозумів своєї слабкості, доти не зміг усвідомити необхідності покладатися на Христа. Якби Петро засвоїв урок, який Ісус виклав йому під час тієї бурі, то витримав би й наступне важке випробування. {ХНС 357.2}
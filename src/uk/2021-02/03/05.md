---
title:  'Веселка — знак завіту'
date:   14/04/2021
---

«І Бог промовляв: “Оце знак заповіту, що даю Я його поміж Мною та вами, і поміж кожною живою душею, що з вами, на вічні покоління: Я веселку Свою дав у хмарі, і стане вона за знака заповіту між Мною та між землею”» (Бут. 9:12, 13).

Мало які природні явища гарніші за веселку. Хто не пам’ятає, як дитиною вперше захопився і здивувався, коли дивовижні стовпи світла зігнулися на небосхилі, немов якийсь манливий містичний портал у небеса? Навіть тепер у нас, дорослих, часом перехоплює подих від вигляду цих надзвичайно яскравих кольорів у хмарах. Не дивно, що й сьогодні веселку часто використовують як символ у різних сферах: від політичних організацій до культів, рок-груп і туристичних агентств (знайдіть слово «веселка» в Інтернеті і побачите). Безперечно, ці красиві кольорові смуги все ще торкаються струн наших душ.

Саме в цьому й полягала основна ідея Бога.

`Чому Господь сказав, що знаком завіту буде веселка? Бут. 9:12-17.`

Господь сказав, що використав веселку як знак Свого завіту (Бут. 9:15). Цікаво, що Він ужив тут слово «заповіт» (у значенні «завіт»), хоч у даному випадку він відрізняється від усіх інших завітів. На відміну від завіту з Авраамом чи Сінайського завіту, немає жодних конкретних зобов’язань для отримувачів вигоди від завіту (навіть для Ноя). Божі слова тут звернені до всіх людей, до кожної живої душі в кожному тілі (див. Бут. 9:15) «на вічні покоління» (вірш 12). Слова Бога універсальні, усеосяжні, незалежно від вибору людини: коритися Господу чи ні У даній ситуації поняття завіту використане не так, як в інших місцях Біблії, коли йдеться про взаємини між Богом і людьми

`Яким чином описаний у Бут. 9:13 завіт також відкриває Божу благодать? Хто ініціював цей завіт? Хто є абсолютним Благодійником?`

Хоч згаданий тут завіт не містить конкретних зобов’язань з нашого боку (Боже зобов’язання — ніколи не руйнувати світ потопом), як наше розуміння веселки як символу спонукає нас жити в послуху Богові? Іншими словами, чи є якісь непрямі зобов’язання з нашого боку, коли ми дивимося в небо й бачимо веселку? Подумайте про контекст, у якому з’явилася веселка та про уроки, які ми можемо почерпнути з цієї розповіді.
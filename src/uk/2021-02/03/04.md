---
title: 'Завіт із Ноєм'
date: 13/04/2021
---

«І складу Я заповіта Свого з тобою, і ввійдеш до ковчегу ти, сини твої, і жінка твоя, і жінки твоїх синів із тобою» (Бут. 6:18)

Цей вірш містить основи біблійного завіту: Бог і людство складають угоду. Проте завіт містить більше елементів, ніж здається на перший погляд.

Насамперед, існує елемент послуху з боку людства. Господь повідомляє Ноєві, що він та його сім’я мають увійти до ковчегу. Вони мають свої зобов’язання, і якщо люди не виконують їх, завіт порушується. При порушенні завіту люди повністю програють, оскільки врешті-решт саме вони є бенефіціарами (набувачами благодійної допомоги) завіту. Зрештою, якби Ной сказав Богові «ні» й вирішив не дотримуватися завіту або сказав «так», а потім передумав, якими були б наслідки для нього та його сім’ї?

`Бог назвав цей завіт «Своїм» завітом. Що це говорить нам про основну характеристику завіту? Чи змінилося б розуміння завіту людьми, якби Господь назвав його «нашим завітом»?`

Якою б унікальною не була ця конкретна ситуація, ми бачимо тут основну динаміку взаємин Бога й людини в завіті Склавши «заповіта Свого» з Ноєм, Господь і тут розкриває Свою благодать. Він показує, що готовий виявити ініціативу щоб урятувати людей від наслідків їхніх гріхів. Отже, цей завіт не слід розглядати як союз рівних, у якому кожен «партнер» залежить від іншого. Ми могли б сказати, що Бог здобуває користь (дослівно «витягує вигоду») із завіту, проте тільки в значенні, яке радикально відрізняється від того, як це роблять люди. Він здобуває користь у тому, що Його улюбленим дітям буде дане вічне життя, а це — найбільше задоволення для Господа (Ісаї 53:11). Однак не можна сказати, що Він отримує вигоду в такий же спосіб, як і ми — бенефіціари того ж завіту.

Поміркуйте над такою аналогією: під час шторму людина впала за борт судна. Хтось на палубі кричить, що кине їй рятувального круга. Однак потопаючий повинен виконати свій обов’язок за «угодою», тобто вхопитися і триматися за цей круг. Саме в цьому і полягає суть завіту між Богом і людством.

`Як наведена аналогія допомагає нам зрозуміти концепцію благодаті в завіті? Як вона допомагає нам усвідомити, на чому і сьогодні мають ґрунтуватися наші взаємини з Богом?`

#### Додаткове читання: Вибрані цитати Эллен Уайт

«Чоловік дивиться на лице, а Господь дивиться на серце» (1Сам.16:7) — на людське серце з усіма суперечливими почуттями радості та смутку, таке непостійне й норовливе, в якому так багато нечистоти і неправди… Бог знає, що керує людським серцем, його намірами і цілями. Ідіть до Нього, якою б заплямованою не була ваша душа. Подібно до псалмиста, відкрийте її потаємні куточки перед Його всепроникливим зором, щиро благаючи: «Випробуй, Боже, мене, — і пізнай серце моє, досліди мене, — і пізнай мої задуми, і подивись, чи не йду я дорогою злою, і на вічну дорогу мене попровадь» (Псал.138:23—24). {ДХ 25.2}

Зрозумівши потворність гріха і справжній свій стан, не впадайте у відчай, бо саме грішників прийшов спасти Христос. Нам не потрібно примиряти Бога із собою, адже — о, незбагненна любов! — «Бог у Xpucmi примирив із Собою світ» (2Кор.5:19). Ніжною любов’ю Бог привертає до Себе серця Своїх заблудних дітей. Ніхто із земних батьків не буває таким терплячим до недоліків і помилок своїх дітей, як Бог до тих, кого Він прагне спасти. Ніхто не може ніжніше умовляти грішника, ніж Він. Жодна людина не здатна на це. Усі Його обітниці, всі застереження є виразом безмежної Божої любові. {ДХ 26.1}

За своєю природою ми егоцентричні, уперті і самовпевнені. Але засвоївши науку, котрої нас бажає навчити Христос, ми стаємо спільниками Його природи і відтоді живемо Його життям. Чудовий приклад Христа, незрівнянна ніжність, з якою Він поділяв почуття інших, плачучи з тими, що плачуть, і радіючи з тими, що радіють, повинен справити глибокий вплив на характер усіх Його щирих послідовників. Словами і вчинками доброти вони намагатимуться полегшити шлях для втомлених ніг. {СЗ 106.4}

Навколо нас перебувають нещасні душі. Ми можемо знайти їх усюди. Будемо ж розшукувати цих страждальців та зміцнювати їх словом для розради їхніх сердець. Будемо ж завжди каналами, через які течуть відсвіжувальні води співчуття. {СЗ 106.6}
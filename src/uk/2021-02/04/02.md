---
title: 'Ягве і завіт з Аврамом'
date: 18/04/2021
---

«І промовив до нього: “Я Господь, що вивів тебе з Уру халдейського, щоб дати тобі землю оцю, щоб став ти спадкоємець її”» (Бут. 15:7).

Деякі імена подібні до торговельних марок. Вони настільки тісно пов’язані в нашій свідомості з певними характеристиками, що, почувши назву тієї чи іншої фірми, ми відразу ж згадуємо ці якості. Те саме можна сказати і про імена людей. Наприклад, які характеристики ви згадуєте, коли чуєте такі імена: Альберт Ейнштейн, Мартін Лютер Кінг-молодший або Ганді? Кожне з них пов’язане з певними якостями й ідеалами.

У біблійні часи народи Близького Сходу вважали значення імен дуже важливим. «Євреї завжди вважали, що ім’я вказує або на особисті характеристики названого, або на думки й емоції того, хто дав ім’я, або на супутні обставини, коли це ім’я було дано» (Біблійний коментар АСД. Т. 1. С. 523).

Коли Бог уклав завіт з Аврамом, Він відкрив Себе патріархові під Іменем Ягве [YHWH] (Господь — у Бут. 15:7, а в деяких перекладах написано великими літерами та вимовляється _Ягве_). Тому текст Бут. 15:7 буквально звучить так: «Я Ягве, що вивів тебе з…»

Ім’я _Ягве_, хоч і зустрічається в Старому Завіті 6828 разів, частково оповите таємницею. Очевидно, це форма дієслова _хайя_, «бути», і в цьому контексті воно означає «Вічний», «Сущий», «Самосущий», «Вічносущий», «Самодостатній», «Вічноживущий». Божественні властивості, які підкреслює цей титул, — самоіснування та вірність. Вони вказують на Господа як Живого Бога, Джерело життя, на відміну від язичницьких богів, котрі не існують поза уявою тих, хто їм поклоняється.

Сам Бог пояснює значення Імені Ягве в тексті Вих. 3:14: «Я Той, що є». Це значення відображає реальність безумовного абсолютного існування Бога, водночас підкреслюючи Його владу над минулим, теперішнім і майбутнім.

Ягве — власне Ім’я Бога. Ідентифікація Ягве як Того, Хто вивів Аврама з Уру, пов’язана з проголошенням Божого завіту в Бут. 12:1-3. Господь бажає, щоб Аврам дізнався Його Ім’я бо воно розкриває аспекти Його Особи, особистої природи й характеру; завдяки цим істинам ми можемо навчитися довіряти Його обітницям (Псал. 9:11; 91:14).

`Коли ви роздумуєте про Ім’я Ягве або чуєте його, із чим воно асоціюється для вас: з любов’ю, добротою, турботою чи страхом, суворістю, дисципліною? А про що ви згадуєте, коли роздумуєте про Ім’я Ісус?`

#### Додаткове читання: Вибрані цитати Эллен Уайт

Споглядаючи, ми змінюємося: в цьому полягає закон людського розуму. Людина не може піднестися вище за своє розуміння правди, чистоти та святості. Якщо розум ніколи не підноситься вище від рівня людської природи, якщо вірою він не споглядає безмежної мудрості й любові, то така людина буде занепадати все більше й більше. Ідолопоклонники наділяли своїх богів людськими якостями і пристрастями, тому «характери» ідолів зводили до рівня гріховного людського характеру. Через це вони розбестились. «Побачив Господь, що велике розбещення людей на землі, і увесь нахил думок серця їх — тільки зло повсякденно… І зіпсулась земля перед Божим лицем, і наповнилась земля насильством». Бог дав людям Свої Заповіді як правило для життя, але вони порушили Його Закон, і наслідком цього став усякий гріх. Нечестя людей було відвертим і зухвалим, справедливість — потоптана, і зойки пригноблених досягали Небес. {ПП 69.4}
---
title: 'Від Аврама до Авраама (Бут. 17:4, 5)'
date: 20/04/2021
---

Як ми вже зазначали, у давнину на Близькому Сході імена людей були не просто способом ідентифікації, що не має жодного значення, якими вони часто бувають для нас. Яке ім’я дати дівчинці — Марія чи Сусанна, — сьогодні не відіграє великої ролі. Однак для давніх семітів імена людей були сповнені духовного значення. Усі семітські імена мають значення і зазвичай складаються із фрази або словосполучення, що відображає бажання чи подяку батьків. Наприклад, _Даниїл_ означає «Бог — Суддя»; _Йоіл_ — «Ягве — Бог»; _Натан_ — «Дар Божий».

Через таку значущість імен їх часто змінювали, щоб відобразити радикальні зміни в житті й обставинах людини.

`Прочитайте наведені тексти. Які ситуації вони згадують і чому в цих ситуаціях імена людей було змінено?`

`Бут. 32:28`

`Бут. 41:45`

`Дан. 1:7`

Не так уже й складно — навіть для сучасних умів — зрозуміти значення слів, якими називають людину. Якщо когось постійно називають «нерозумним» або «потворним», то рано чи пізно такі «епітети» можуть вплинути на самооцінку цієї людини. Даючи людям певні імена або змінюючи їх, навколишні впливають на їхню самооцінку, а через це — і на їхні дії.

Зважаючи на це, ми можемо зрозуміти, чому Бог забажав змінити ім’я Аврама на «Авраам». Ім’я «Аврам» означає «високий або сильний батько»; Бог змінив його на «Авраам», що означає «батько багатьох». У світлі обітниці завіту, коли Бог говорить: «І вчиню Я тебе дуже-дуже плідним, і вчиню, щоб вийшли з тебе народи, і царі з тебе вийдуть» (Бут. 17:6), — ця зміна імені має більший сенс. Можливо, таким був Божий спосіб допомогти Авраамові повірити обітниці завіту, даній 99-річному чоловікові, уже багато років одруженому з безплідною 89-річною жінкою. Тобто Господь зробив це, щоб допомогти Аврааму зміцнити віру в дані йому обітниці.

#### Додаткове читання: Вибрані цитати Эллен Уайт

Саме непохитна віра Ноя в поєднанні з його вчинками засудила світ. Він не тільки проповідував істину для того часу, але ділами підтверджував кожну проповідь. Якби він ніколи не підніс свого голосу в застереженні, то його вчинки, його святий характер серед розбещених і нечестивих людей слугували б осудливими проповідями для невіруючого розпусного віку. Ной виявляв терпіння і лагідність Христа під градом провокуючих образ, насмішок і знущань. Часто лунав голос Ноя, який у молитві благав Бога про Його силу і допомогу, щоб виконати всі Божі Заповіді. Для невіруючих це звучало засудженням. {ЦДБ 233.2}

"Світ став зухвалим у порушенні Божого Закону. У відповідь на довготерпіння Господа люди потоптали Його авторитет. Вони підтримували одне одного в утисках і жорстокості щодо Його спадку... Проте існує межа, якої вони не можуть перейти. Наближається той час, коли вони досягнуть встановленої межі. Навіть тепер вони майже перевершили межі довготерпіння Божого, межі Його благодаті й милосердя. Господь втрутиться у розвиток подій, щоб захистити Свою честь, звільнити Свій народ та приборкати поширення нечестя. {НУХ 119.5}

За днів Ноя люди зневажали Божий Закон, доки усяка пам’ять про Творця була майже втрачена на землі. Їхнє беззаконня досягло таких загрозливих розмірів, що Господь навів води потопу на землю та змив з неї її нечестивих мешканців. {НУХ 120.1}

Із покоління в покоління Господь відкривав характер Своїх діянь. Коли надійшла криза, Він явив Себе і втрутився, аби перешкодити здійсненню планів сатани. Він часто допускав такий розвиток подій, коли цілі нації, родини або окремі особи доходили до кризи, аби Його втручання було очевидним для всіх. Тоді всі бачили, що є Бог в Ізраїлі, Котрий утверджує Свій Закон і захищає Свій народ. {НУХ 120.2}"

Адам і Єва при творінні отримали пізнання Божого Закону; їм були відомі його вимоги, Заповіді були записані в їхніх серцях. Коли людина згрішила, Закон не зазнав змін, але для того, щоб вона могла знову стати на шлях послуху Богові, була запроваджена особлива система служіння. Було дано також обітницю про Спасителя і призначено жертвоприношення, які вказували на смерть Христа як на величну жертву за гріх... Адам навчав своїх нащадків Божому Закону; ці знання передавалися від батька до сина впродовж усіх наступних поколінь. Однак, незважаючи на те, що Бог милостиво подбав про всі необхідні для викуплення людини заходи, лише декотрі особистості прийняли їх, виявляючи послух. Через переступи світ настільки занурився в пороки, що виникла необхідність очистити його від розтління водами потопу. Ной та його сім’я дотримувалися Закону; Цей муж навчав своїх нащадків дотримуватися Десяти Заповідей. {ПП 338.1}
---
title: 'Зобов’язання завіту'
date: 22/04/2021
---

«Бо вибрав Я його, щоб він наказав синам своїм і домові своєму по собі. І будуть вони дотримуватися дороги Господньої, щоб чинити справедливість та право, а то для того, щоб Господь здійснив на Авраамові, що сказав був про нього» (Бут. 18:19).

Як ми вже говорили, завіт — це завжди завіт благодаті, завіт Бога, Котрий звершує заради нас те, чого ми ніколи не змогли б зробити для себе. Завіт з Авраамом — не виняток.

За власною благодаттю Бог обрав Авраама як Свій інструмент для сприяння в проголошенні Плану спасіння світові. Однак виконання Богом обітниць завіту було пов’язане з готовністю Авраама чинити праведно й коритися Йому вірою. Без цього послуху з боку Авраама Бог не зміг би використовувати його.

Текст Бут. 18:19 показує, як пов’язані благодать і Закон. Цей вірш починається з благодаті («вибрав Я його»), а далі наголошено, що Авраам і його сім’я коритимуться Господу. Отже, віра й діла зображені тут у тісному союзі, як і має бути (див. Якова 2:17).

Однак зверніть увагу на формулювання Бут. 18:19. Що тут сказано про послух Авраама? Хоч послух не є засобом спасіння, якого значення йому тут надано? Згідно із цим текстом, чи міг завіт бути виконаний без послуху? Обґрунтуйте свою відповідь.

Якщо учасники завіту не дотримувалися певних умов, тоді не можна було ані користуватися благословеннями завіту, ані зберегти їх. Хоч ці умови не були необхідні для укладання завіту, вони мали бути відповіддю любові, віри й послуху, а також уособленням взаємин між людством і Богом. Послух був засобом, за допомогою якого Бог міг виконати дані людям обітниці завіту

Порушення завіту внаслідок непослуху — це невірність налагодженим взаєминам. При порушенні завіту порушується не умова дарування, а умова виконання.

`Чи переконалися ви на власному досвіді у важливості послуху в завіті з Господом? Чи можете навести приклади з Біблії або з власного досвіду, коли непослух унеможливив виконання обітниць завіту? Які існують ліки від непослуху?`

#### Додаткове читання: Вибрані цитати Эллен Уайт

"Сьогодні для Божої Церкви на землі — хоронительки Його виноградника — особливу цінність мають дані через пророків поради та настанови, які пояснюють одвічний Божий намір щодо людства. Вчення пророків відкривають любов Божу до грішного людського роду та Його План спасіння цього роду. Історія покликання Ізраїлю, його успіхи та поразки, повернення йому Божественної милості, відкинення ним Господаря виноградника та виконання впродовж віків Божого плану вірним останком, у якому мали виконатися всі обітниці Заповіту, — все це протягом минулих століть Божі вісники звіщали Його Церкві. І сьогодні вістка Господа до Своєї Церкви — до вірних виноградарів, що служать у Його винограднику, — це знову ж таки слова стародавнього пророка. {ПЦ 9.2}

Нехай Ізраїль покладається на Бога. Господар виноградника і тепер ще збирає з-поміж усіх народів і племен дорогоцінні плоди, на які Він так довго чекав. Незабаром Він повернеться до Своїх володінь, і в той радісний день нарешті виконається Його вічний задум щодо ізраїлевого дому. {ПЦ 9.3}"
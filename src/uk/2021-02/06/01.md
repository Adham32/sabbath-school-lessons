---
title: 'Нащадки Авраама'
date: 01/05/2021
---

### Біблійні тексти для дослідження
Єзек. 16:8; П. Зак. 28:1, 15; Єрем. 11:8; Бут. 6:5; Івана 10:27, 28; Гал. 3:26-29; Римл. 4:16, 17.

> <p>Пам’ятний вірш</p>
> «А ви — рід вибраний, царське священство, святий народ, придбаний, аби звіщати чесноти Того, Хто вас покликав із темряви до дивного Його світла» (1 Петра 2:9).

Якось в одному містечку годинник у вітрині ювеліра зупинився за чверть дев’ята. Зазвичай завдяки цьому годиннику багато городян дізнавалися, котра година. Того ранку люди, які йшли на роботу, глянувши на вітрину, зауважили: лише за чверть дев’ята; діти, котрі бігли до школи, були здивовані, виявивши, що в них ще достатньо часу, аби погуляти. У той день багато людей запізнилося, оскільки у вітрині ювеліра зупинився один маленький годинник» (C. L. Paddock. God’s Minutes (Nashville, TN: Southern Publishing Association, 1965). Р. 244, адаптовано).

Як точно цей випадок відображає невдачу стародавнього Ізраїлю! Господь помістив Ізраїль «в середині народів» (Єзек. 5:5) — на стратегічному сухопутному мосту між трьома континентами — Африкою, Європою й Азією. Ізраїль мав стати духовним «годинником» світу.

На жаль, Ізраїль, подібно до годинника у вітрині ювеліра, «зупинився». Проте це не було цілковитою невдачею, оскільки тоді, як і сьогодні, Бог мав вірний Останок. Дослідження цього тижня присвячене ідентичності й ролі справжнього Божого Ізраїлю в кожну епоху — включно з нашою.

**СТИСЛИЙ ОГЛЯД УРОКУ: Які обітниці завіту дав Господь Ізраїлеві? Які умови супроводжували їх? Наскільки добре народ виконував свої обіцянки? Що сталося, коли він не послухався?**

#### Додаткове читання: Вибрані цитати Эллен Уайт

Останні кілька тижнів я якось по-особливому сприймаю Божі обітниці та християнську надію. Біблія ніколи раніше не здавалася мені такою наповненою дорогоцінними перлинами обітниць, як протягом цих кількох тижнів. Немовби небесна роса готова зійти й освіжити нас, якщо тільки ми повіримо у виконання цих обітниць у своєму житті. Нам ніколи не подолати свої природні нахили без допомоги Небес, і дорогоцінний Ісус перебуває поруч, щоб допомогти нам у цій праці. Він говорить: «І ось, Я з вами по всі дні аж до кінця віку!» (Матв. 28:20). Нам потрібно лише вірите в те, що сказав Христос. Нам потрібно вірою триматися за Його обітниці... {ВНО 117.2}

Христос взяв на Себе людське єство. Він зняв із Себе царський одяг і корону, залишивши високе становище Вождя у небесних дворах. Зодягнувши Свою божественність у людське єство, Христос обійняв усе людство Своєю людською рукою. Він став на чолі людства не як грішник, а як Спаситель. Він може бути Поручителем кожного грішника, оскільки Його божественна душа не має жодного гріха або вади. Оскільки Ісус безгрішний, то може усунути наші провини і поставити нас у вигідне становище перед Богом, якщо тільки ми довіримося Йому як Тому, Хто нас освячує і спасає... {ЗІХ 81.2}

Яка саме віра перемагає світ? Та віра, яка робить Христа вашим особистим Спасителем, яка, визнаючи власну безпорадність, повну неспроможність спасти себе, покладається на єдиного Захисника, Котрий може врятувати. Наша віра не розчаровується, вона слухає голос Христа: «Будьте відважні: Я світ переміг, і Моя божественна сила належить вам!» Це віра, котра чує Його слова: «Ото Я перебуватиму з вами повсякденно, аж до кінця віку». {ВХ 9.2}

Ніколи не слід забувати про Христа. Ангели сказали про Нього: «Ти ж даси Йому ймення Ісус, бo спасе Він людей Своїх від їхніх гріхів». Ісус — дорогоцінний Спаситель! Упевненість, доцільність, безпека та мир — усе зосереджено в Ньому. Він розсіює усі наші сумніви; Він — найбільша наша надія. Як приємно усвідомлювати, що ми воістину можемо стати спільниками божественного єства, перемагати, як перемагав Христос! Ісус — це здійснення наших сподівань, мелодія наших пісень, тінь великої скелі в пустелі. Він — Жива Вода для спраглої душі. Він — наш Захист під час бурі. Він — наша Праведність, наше Освячення, наше Викуплення. Якщо Христос є нашим особистим Спасителем, ми прославлятимемо Того, Хто покликав нас із темряви до Свого чудового світла... {ВХ 9.5}
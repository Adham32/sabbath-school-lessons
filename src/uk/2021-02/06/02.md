---
title: 'З усіх народів'
date: 02/05/2021
---

«Бо ти святий народ для Господа, Бога свого, — тебе вибрав Господь, Бог твій, щоб ти був Йому вибраним народом зо всіх народів, що на поверхні землі» (П. Зак. 7:6).

Немає жодних сумнівів: Господь обрав єврейський народ, щоб він був Його вибраним представником на Землі. Слово, перекладене як «вибраний» у наведеному вище вірші, «сегуллá», може означати «цінне майно» або «особливий скарб». Надзвичайно важливо пам’ятати: обрання Ізраїлю було виключно ініціативою Бога, виявом Його благодаті. У самому народі не було нічого такого, що дозволяло б йому заслужити Божу благодать. Цього і не могло бути, оскільки благодать — незаслужена милість.

`Прочитайте Єзек. 16:8. Як цей текст допомагає пояснити обрання Господом Ізраїлю?`

«Чому Ізраїль був обраний Ягве? Це незбагненно. Ізраїль був невеликою групою людей без визначної культури та престижу. Він не володів жодними особливими особистими якостями, які виправдовували б такий вибір. Обрання було справою виключно Бога… Кінцева причина цього вибору криється в таємниці Божественної любові. Проте факт залишається фактом: Бог _справді_ любив Ізраїль та обрав його, виконуючи Свою обіцянку прабатькам… Він був обраний завдяки любові Ягве до нього. Він був звільнений з рабства в Єгипті проявом сили Ягве. Одного разу Ізраїлю дали зрозуміти ці великі діяння, і він усвідомив, що справді є святим і вельми дорогоцінним народом. Тому будь-яка схильність з його боку до відмови від такого благородного статусу була найвищою мірою ганебна» (J. A. Thompson. Deuteronomy (London: Inter-Varsity Press, 1974). Рp. 130, 131).

Згідно з Божим планом, ізраїльтяни мали бути і царським, священницьким родом. У світі зла їм належало стати моральними й духовними царями, адже вони повинні були панувати над царством гріха (Вих. 19:6; Ісаї 61:6). Як священники, вони могли наближатися до Господа в молитві, прославленні й жертвоприношенні. Як посередники між Богом і язичниками, вони могли служити наставниками, проповідниками, пророками і бути взірцем святого життя — небесними представниками істинної релігії

`Зверніть увагу на фразу у вірші П. Зак. 7:6 про те, що Ізраїль мав стати «вибраним народом зо всіх народів, що на поверхні землі». Зважаючи на все, чого Слово Боже навчає про чесноту смирення та небезпеку гордості, що, на вашу думку, означає цей вірш? У який спосіб вони мали стати «вибраним народом зо всіх народів»? Чи можемо ми застосувати цю ідею і до нас як Церкви? Поясніть свою відповідь.`

#### Додаткове читання: Вибрані цитати Эллен Уайт

Коли прийдуть випробування, які здаватимуться нам незрозумілими, ми не повинні втрачати спокою. Як би несправедливо з нами не поводилися, не допускаймо проявів гніву. Потураючи духові помсти, ми шкодимо самим собі. Ми руйнуємо наше довір’я до Бога і засмучуємо Святого Духа. На нашій стороні — свідок, небесний вісник, котрий задля нас піднесе прапор проти ворога. Він сховає нас у яскравих променях Сонця Праведності. Сатана не може подолати цю перешкоду. Він не може пройти крізь цей щит святого світла. {НУХ 115.2}

Ми повинні володіти вірою, яка діє любов’ю й очищує душу. Віра в Христа спонукує залишити все, що образливе в Його очах. Якщо наша віра не має діл, ми не матимемо від неї жодної користі. Припустимо, ви визнаєте, що Христос — Спаситель світу, однак Він має бути і вашим Спасителем! Чи вірите ви сьогодні, що Він дасть вам силу і здатність подолати кожну ваду вашого характеру?.. {ВНО 117.3}

Кожен із нас повинен засвоїти цей урок особливої довіри до нашого Спасителя. Ми маємо довіряти нашому Небесному Отцеві, як дитина довіряє своїм земним батькам, і вірити, що Він завжди діє задля нашого добра. Кожен бойовий клич, кожне наше зусилля, спрямовані проти ворога нашої душі, досягають слуху Господа Саваота, і Він пошле нам своєчасну допомогу. Він допоможе нам подолати кожну спокусу, якщо ми з вірою покличемо до Нього. {ВНО 117.4}

Коли ми віддаємося Богові, то маємо запевнення, що Він «не допустить, щоб ви були спокушувані понад ваші сили, але при спокутуванні дасть полегшення вам і, щоб ви могли спокусу перенести» (1Кор.10:13). {НПЩЖ 89.1}

Єдиний захист від зла полягає в тому, щоб Христос перебував у нашому серці вірою в Його праведність. Спокуса має силу над нами, тому що самолюбство знаходить місце в серці; але коли ми пізнаємо велику любов Божу, егоїзм постає перед нами у всій своїй огиді, і душа прагне позбутися його. Тоді Дух Святий звеличує Христа, людські серця стають добрішими та покірливішими, спокуса втрачає свою силу, і благодать Христова змінює нас. {НПЩЖ 89.2}
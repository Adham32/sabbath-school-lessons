---
title: 'Земельне питання (Бут. 35:12)'
date: 03/05/2021
---

Обітницю, що Божий народ, Ізраїль, отримає землю, спочатку було дано Авраамові, а потім повторено Ісакові та Якову Йосип у своїх передсмертних словах повторив цю обіцянку (Бут. 50:24). Однак Бог повідомив Аврааму, що мине «чотириста років», перш ніж його нащадки оволодіють землею (Бут 15:13, 16). Виконання цієї обітниці почалося за часів Мойсея та Ісуса Навина. Мойсей повторив Божественне повеління «Ось Я дав вам цей Край! Увійдіть, і заволодійте» (П. Зак. 1:8)

Прочитайте П. Зак. 28:1, 15. Про що йдеться в текстах? Інакше кажучи, цю землю буде дано Ізраїлеві як частину завіту Завіт передбачає зобов’язання. Які зобов’язання були в Ізраїлю?

У першій частині П. Зак. 28 згадано благословення, які отримають ізраїльтяни, якщо виконуватимуть Божу волю. Інша частина розділу присвячена прокляттям, які спіткають Ізраїль у разі непокори. Ці прокляття «значною мірою були викликані тим, що гріху просто давали можливість виявити свої злі наслідки… “Хто сіє для свого тіла, — пожне від тіла тління” (Гал. 6:8) Подібно до води, яка не перестане текти, доки не досягне межі подібно до годинника, який не перестане йти, доки повністю не вичерпає себе; подібно до дерева, яке не може не приносити відповідного плоду, — гріх також має межу, якої потрібно досягти, хід, який потрібно вичерпати, плід, який потрібно зростити, і “його кінець — смерть” (Римл. 6:21)» (The Pulpit Commentary: Deuteronomy. HDM Spence and Joseph S. Exell, eds. (Peabody, MA: Hendrickson Publishers, 1985). Vol. 3. P. 439).

Усі обітниці щодо землі не були безумовними. Вони становили частину завіту. Ізраїль мав виконати свої зобов’язання договору, інакше обітниці могли бути анульовані. Господь неодноразово давав ясно зрозуміти: якщо ізраїльтяни не послухаються, землю буде в них відібрано. Прочитайте Лев. 26:27-33. Складно уявити, як Господь міг більш чітко висловитися.

`Як християни, ми з нетерпінням очікуємо отримання та збереження обіцяної спадщини на новому небі й новій землі. Ця спадщина була обіцяна нам, як земний Обітований край був обіцяний євреям. Однак різниця полягає ось у чому: щойно ми прийдемо туди, у нас не буде жодної можливості коли-небудь втратити цю спадщину (Дан. 7:18). Водночас існують певні умови набуття вічної спадщини. Що це за умови, особливо в контексті спасіння через віру?`

#### Додаткове читання: Вибрані цитати Эллен Уайт

«А обітниці дані були Авраамові й насінню його» (Гал.3:16). Сам Авраам повинен був оволодіти спадщиною. Може видатися, що виконання Божої обітниці надовго відкладається, оскільки «в Господа один день — немов тисяча років, а тисяча років — немов один день» (2Петр.3:8), але в призначений час «воно обов’язково здійсниться, не спізниться» (Авак.2:3).

Спадщина Авраама та його насіння охоплювала не тільки Ханаан, а й усю землю. Так говорить апостол: «Не через закон була дана обітниця Авраамові і нащадкові його, що він буде спадкоємцем світу, але через праведність по вірі» (Римл.4:13). Біблія підкреслює, що обітниці, дані Авраамові, виконаються через Христа. Усі, що належать Христові, є нащадками «Авраама й за обітницею спадкоємці» «спадщини нетлінної й непорочної, та нев’янучої», — землі, очищеної від прокляття гріха (Гал.3:29; 1Петр.1:4). Бо «царство, і панування, і велич царств під усім небом буде дане народові святих Всевишнього», а «покірні успадкують землю, і будуть насолоджуватись повним миром» (Дан.7:27; Псал.36:11). {ПП 148.1}

Через улюбленого учня Йоана, який чув ці слова особисто, Дух Святий проголошує церквам: «А свідчення це, що Бог дав нам вічне життя, і це життя — в Його Сині Хто має Сина, той має життя». Ісус підтвердив: «Я воскрешу його останнього дня». Христос став одним із нас за тілом, щоб ми стали одне з Ним за духом. Саме завдяки такому єднанню ми вийдемо з могил, і не лише тому, що Христос виявить Свою силу, а й тому, що через віру Його життя стало нашим життям. Хто зрозумів справжню суть Христа і прийняв Його в серце, той має вічне життя. Христос пробуває в нас Духом, а Дух Божий, прийнятий у серце вірою, — це початок вічного життя. {ХНС 364.1}
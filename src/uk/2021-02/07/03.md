---
title: 'Модель спасіння'
date: 10/05/2021
---

«Тому скажи синам Ізраїлевим: “Я — Господь! І Я виведу вас з-під тягарів Єгипту, і визволю вас від їхньої роботи, і звільню вас витягненим раменом та великими присудами. І візьму вас Собі за народа, і буду вам Богом, і ви познаєте, що Я — Господь Бог ваш, що виводить вас із-під тягарів Єгипту!”» (Вих. 6:6, 7)

`Проаналізуйте наведені вище тексти. Який вони містять принцип, що стосується ролі Бога в досягненні людства у взаєминах завіту (зосередьте увагу на тому, як часто в цих віршах зустрічається слово «Я»)?`

Визволення Ізраїлю з єгипетського рабства та порятунок Ноя із сім’єю від потопу — дві визначні рятівні події в Писаннях Мойсея. Обидві ці події дозволяють глибше зрозуміти науку спасіння. Однак саме вихід з Єгипту являє собою основну модель спасіння.

Коли Бог говорить до Ізраїля через Мойсея: «Визволю вас» (Вих. 6:6), — Він буквально запевняє: «Я діятиму як родич-викупитель», або «го’ель».

«Слово _визволю_ у вірші 6 [Вихід 6] стосується члена сім’ї котрий сплачує викуп за родича, особливо якщо той перебував у рабстві за борги або збирався піти в рабство. Очевидно, Ізраїль не мав земних родичів, які могли б викупити його, але тепер Бог був Родичем Ізраїлю, його Родичем-Викупителем» (Bernard L. Ramm. His Way Out (Glendale, CA: Regal Books Division, G/L Publications, 1974). Р. 50).

`Як ви розумієте концепцію Бога, Котрий викупляє Свій народ з рабства? Яку ціну довелося заплатити за народ? Що це говорить нам про нашу цінність? Див. Марка 10:45; 1 Тим. 2:6; Об’явл. 5:9.`

У тексті Вих. 3:8 Бог говорить, що Він зійшов «визволити» Ізраїля. Це поширене єврейське дієслово означає взаємодію Бога з людством. Господь на Небесах, а ми на Землі, і Він зможе викупити нас лише тоді, коли прийде на Землю. Тільки завдяки тому, що Ісус прийшов, жив, постраждав, помер і воскрес заради нас, ми можемо бути викуплені. «І Слово стало тілом, і перебувало між нами» (Івана 1:14) — це ще один спосіб сказати, що Бог прийшов спасти нас.

#### Додаткове читання: Вибрані цитати Эллен Уайт

Після смерті батька Йосиф ще прожив 54 роки... Він бачив, як його народ намножувався і процвітав, а тому протягом усього свого життя непохитно вірив, що Бог поверне Ізраїля до Обітованої землі. {ПП 218.1}

Відчувши наближення кінця, Йосиф зібрав навколо себе родичів. Хоч він користувався великою пошаною у фараоновому краї, Єгипет залишався для нього місцем вигнання. Його остання воля — свідчення того, що Богом обраний Йосиф пов’язав свою долю з Ізраїлем. Останніми його словами були: «Бог обов’язково згадає вас, і виведе із цієї землі до Краю, про який присягнув Авраамові, Ісаакові та Якову». Він узяв урочисту клятву з Ізраїлевих синів, що вони винесуть його останки до Ханаанської землі... Протягом усіх наступних століть тяжкої праці ця домовина, нагадуючи передсмертні слова Йосифа, була для Ізраїля свідченням того, що їхнє перебування в Єгипті є тимчасовим, спрямовувала сповнені надії погляди до Обітованої землі, стверджуючи, що звільнення неодмінно прийде. {ПП 218.2}

Але ізраїльтяни більше покладали свої надії на світську велич. З того часу, як увійшли до Ханаанського краю, вони відступили від Божих Заповідей і пішли шляхом язичників. Даремно Бог посилав їм попередження через пророків. Намарно зазнавали вони покарання від гнобителів-язичників. Після кожної реформації приходило ще більше відступництво. {ХНС 17.1}

Якщо б Ізраїль залишився вірним Богові, Він здійснив би Свій намір, прославивши та звеличивши його. Якби вони ходили дорогами послуху, Господь зробив би їх «найвищими понад усі народи, яких Він створив на хвалу, на честь і на славу». «І побачать усі народи землі, — сказав Мойсей, — що тебе названо іменем Господнім, — і будуть боятися тебе». «Народи вислухають усі ці постанови та й скажуть: Тільки він мудрий та розумний народ, цей великий люд». {ХНС 17.2}
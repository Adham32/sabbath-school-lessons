---
title: 'Обітниці, обітниці… (Вих. 19:8)'
date: 13/05/2021
---

На перший погляд усе було добре. Господь визволив Свій народ, запропонував їм обітниці завіту, й ізраїльтяни погодилися: вони зроблять усе, про що просить Господь. Це угода, «укладена на Небесах», чи не так?

`Прочитайте наступні тексти. Як вони пояснюють відгук Ізраїлю на завіт?`

`Римл. 9:31, 32`

`Римл. 10:3`

`Євр. 4:1, 2`

Що би Господь не просив нас зробити, наші взаємини з Ним мають ґрунтуватися на вірі. Віра забезпечує основу, за вірою йдуть діла. Самі діла, якими б чистими спонуканнями вони не були керовані, якими б не були щирими та скільки б їх не було, не можуть зробити нас гідними й праведними в очах святого Бога. Вони не могли зробити цього за часів Ізраїлю, не можуть зробити цього і нині.

`Та якщо Біблія знову й знову звертає увагу на діла, чому вони не можуть зробити нас гідними й праведними в очах Божих? (Див. Ісаї 53:6; 64:6; Римл. 3:23).`

На жаль, єврейський народ вважав, що їхній послух став засобом, а не наслідком їхнього спасіння. Вони шукали праведності у своєму послуху Законові, а не в Божій праведності дарованій через віру. Сінайський завіт, хоч і супроводжувався більш докладним набором інструкцій і законів, був завітом благодаті, як і всі попередні завіти. Ця послана Небом благодать сприяє перетворенню серця, що веде до послуху. Проблема ізраїльтян полягала не в їхній спробі коритися (завіт вимагав покори), а в тому, що вони дотримувалися такого «послуху» який насправді зовсім не був послухом, як показала подальша історія цього народу.

`Уважно прочитайте Римл. 10:3, особливо останню частину вірша. Що хоче сказати Павло? Що відбувається з людьми які силкуються встановити власну праведність? Чому ця спроба неминуче веде до гріха й повстання? Подумайте про своє життя. Чи не загрожує вам небезпека робити те саме?`

#### Додаткове читання: Вибрані цитати Эллен Уайт

Церква — це Божа фортеця, Його місто-сховище в бунтівливому світі. Усяке відступництво Церкви — це зрада по відношенню до Того, Хто викупив людство кров’ю Свого Єдинородного Сина. Від початку Церква на землі складалася з вірних душ. У кожному столітті Господь мав Своїх вартових, які вірно свідчили сучасникам. Ці вартові звіщали вістку перестороги і, коли одні змушені були скласти свою зброю, інші продовжували їхню справу. Бог уклав Заповіт зі Своїми свідками, об’єднавши земну Церкву з Церквою Небесною. Він посилав Своїх ангелів на служіння Церкві, і пекельні ворота не могли здолати Його народ. {ДА 6.3}

Упродовж багатьох століть переслідувань, боротьби й темряви Бог підтримував Свою Церкву. Жодна хмара не затьмарювала її без Його волі. Жодна протидіюча сила не повставала без Його відома. Він не залишав Свою Церкву, а відкривав у пророцтвах подальший хід подій; і те, що провіщали натхненні Його Духом пророки, збувалося у визначений час. Усі Його наміри виконаються. Його Закон непорушно з’єднаний з Його престолом, і жодні сили зла не зможуть знищити його. Істина — богонатхненна; вона охороняється Богом і здатна подолати будь-який опір. {ДА 6.4}

Cучасний Божий Ізраїль — представник Неба, що уособлює правдиву Церкву Христову, — повинен бути міцним, оскільки на нього покладається відповідальність закінчити доручену людям роботу, готуючи світ до дня останнього суду. Однак йому доведеться зустрітися з тим же злом, яке спіткало Ізраїля під час царювання Соломона. Сили ворога усякої правди значно зміцніли, і перемога може бути отримана виключно силою Бога. {ПЦ 46.3}
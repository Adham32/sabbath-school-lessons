---
title: 'Бог та Ізраїль'
date: 12/05/2021
---

«А тепер, коли справді послухаєте Мого голосу і будете дотримувати заповіту Мого, то станете Мені власністю більше всіх народів, бо вся земля — то Моя! А ви станете Мені царством священників та народом святим. Оце ті речі, що про них будеш казати Ізраїлевим синам» (Вих. 19:5, 6).

У цих текстах Господь пропонує Свій завіт синам Ізраїлю Хоч у певному розумінні Він закликав їх, цей заклик не був посланий їм автоматично, без їхнього вибору. Ізраїльтяни мали співпрацювати з Богом. Навіть їхнє визволення з Єгипту передбачало таку співпрацю: якби вони не виконали наказів Господа (наприклад, не помазали одвірки кров’ю), то не отримали б свободи.

Так і тут Господь не говорить їм: «Подобається вам це чи ні, ви станете Мені власністю і царством священників». Усе відбувається не так, і не про це йдеться в цих текстах.

`Ще раз прочитайте Вих. 19:5, 6. Що говорить Господь у контексті спасіння через віру? Чи не суперечить принципові спасіння по благодаті повеління коритися Господу? Як наведені вірші допомагають нам відповісти на це запитання? Римл. 3:19-24; 6:1, 2; 7:7; Об’явл. 14:12.`

«Ми не заслуговуємо спасіння своїм послухом. Бог дає спасіння даром, і його приймають вірою. Проте послух — це плід віри» (Е. Уайт. Дорога до Христа. С. 61).

Поміркуйте про те, _**що**_ Господь був готовий зробити для ізраїльського народу: Він не тільки дивовижним чином визволив їх з єгипетського рабства, а й хотів зробити їх Своєю дорогоцінною власністю, царством священників. Будуючи їхні взаємини з Ним на спасінні (як тимчасовому, від єгипетського рабства, так і вічному), Господь прагнув підняти їх на такий духовний, інтелектуальний і моральний рівень, який зробив би їх дивом стародавнього світу. Усе заради того, щоб використовувати їх для проповіді Євангелія всім народам. Усе, що їм потрібно було зробити у відповідь, — слухатися.

`Як наш особистий досвід життя з Господом має відображати той самий принцип, котрий ми побачили в сьогоднішньому дослідженні?`

#### Додаткове читання: Вибрані цитати Эллен Уайт

Пророцтво Спасителя про суди, що спіткають Єрусалим, повинно виконатися ще в одній події, порівняно з якою страшне спустошення Єрусалима видається лише слабкою тінню. У лихій долі обраного міста ми можемо бачити трагедію світу, що відкинув благодать Божу і потоптав Його Закон... Aле чим це все є порівняно з жахом того дня, коли стримуюча сила Божого Духа остаточно відійде від нечестивих, коли вона вже більше не буде вгамовувати людські пристрасті та сатанинську лють! Тоді світ, як ніколи раніше, побачить наслідки панування сатани. {ВБ 31.2}

Але того дня, як і під час зруйнування Єрусалима, буде врятований «кожен, хто записаний до книги життя» (Ісая 4:3). Христос пообіцяв прийти вдруге, щоб забрати вибраних до Себе. «Тоді заплачуть усі племена земні і побачать Сина Людського, грядущого на хмарах небесних з силою і славою великою, І пошле ангелів Своїх з голосною трубою, і зберуть вибраних Його від чотирьох вітрів, від краю небес до краю їх» (Матв.24:30—31). {ВБ 31.3}

У небесних дворах Христос молиться за Свою Церкву, за тих, кого Він викупив Своєю кров’ю. Ні роки, ні століття не можуть применшити значення викупної жертви Христа. Ні життя, ні смерть, ні висота, ні глибина не можуть відлучити нас від Божої любові у Христі Ісусі, і не тому, що ми міцно тримаємося за Нього, але тому, що Він надійно тримає нас. Якби спасіння залежало від наших особистих зусиль, ми ніколи не змогли би спастися. Однак наше спасіння залежить від Того, Хто стоїть за всіма обітницями. Може здаватися, що ми тримаємо Його руку дуже слабо, та Його любов схожа на любов старшого Брата: поки ми бажаємо залишатися у єдності з Ним, ніхто не зможе вирвати нас з Його руки (Дії апостолів, c. 379). {ЩМП 81.2}

О, яка перевага дана нам прийти до Ісуса такими, якими ми є, і отримати запевнення в Його любові! У нас немає іншої надії, крім Ісуса. Тільки Він може піднести нас Своєю рукою з глибини розчарування та безнадійності і поставити наші ноги на скелі. І хоча людина може приходити до Ісуса, відчуваючи свою велику потребу, Ісус тримає куплену Його кров’ю міцніше, ніж грішник тримається за Нього. {ЩМП 81.3}

Продовжуйте вірити Богові. Які би труднощі і випробування не траплялися на вашому життєвому шляху, дивіться на Ісуса, Проводиря і Вершителя вашої віри, бо тільки в Ньому ви матимете досконалий мир. Залишайтеся на давніх стежках, хто би не зійшов з них перед вами. Утверджуйтеся у святій вірі, будучи живим листом, який впізнають і читають усі люди. {ЩМП 217.4}
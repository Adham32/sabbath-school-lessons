---
title: 'Сінайський завіт'
date: 11/05/2021
---

Книга Вихід звертає увагу читача на три основні події. Подібно до трьох гір, сам вихід Ізраїлю з Єгипту, укладання завіту й будівництво скинії-святилища підносяться над передгір’ями менш значних подій. Укладання завіту, змальоване у Вих. 19-24, було Еверестом серед цих трьох подій. Короткий план уривка Вих. 19-24 відображає послідовність і взаємозв’язок подій.

1. Прибуття Ізраїлю та розміщення табору біля Сінаю після визволення Господом (Вих. 19:1, 2).

2. Божа пропозиція завіту з Ізраїлем (Вих. 19:3-6).

3. Відповідь Ізраїлю згодою на завіт (Вих. 19:7, 8).

4. Приготування до офіційного укладання завіту (Вих. 19:9-25).

5. Проголошення Десяти Заповідей (Вих. 20:1-17).

6. Мойсей як посередник завіту (Вих. 20:18-21).

7. Виклад правил завіту (Вих. 20:22 — 23:22).

8. Утвердження завіту (Вих. 24:1-18).

Цей завіт відіграє життєво важливу роль у Плані спасіння. Це четвертий, згаданий у Біблії завіт (йому передували завіти з Адамом, Ноєм, Авраамом), і в ньому Бог відкриває Себе більш повно, ніж раніше, особливо коли встановлюється весь ритуал святилища. Отже, святилище стає засобом, за допомогою якого Господь розкриває ізраїльтянам План спасіння, і саме цей План вони мали відкрити світові.

Хоч Господь викупив ізраїльтян з єгипетського рабства Він хотів, щоб вони зрозуміли: викуплення мало більш істотне значення, ніж просто свобода від фізичного рабства. Він бажав викупити їх від гріха — від основного рабства, і це могло відбутися тільки завдяки жертві Месії, як було викладено в образах і символах служіння у святилищі. Тому не дивно, що незабаром після того, як Господь викупив ізраїльтян з рабства і дав їм Закон, Він звелів народові побудувати святилище та звершувати служіння в ньому. Саме тут Бог відкрив їм План викуплення, який є справжнім сенсом і метою завіту. Адже це завіт спасіння, який Господь пропонує грішному людству Таким завіт був і в Едені, і на Сінаї.

`Чому був необхідний завіт між Богом та ізраїльським народом? (Див. П. Зак. 29:10-13; ще раз зверніть увагу на аспект взаємин у завіті).`

#### Додаткове читання: Вибрані цитати Эллен Уайт

Невірність Церкви Христові, коли вона перестала довіряти Йому, любити Його і дозволила земним предметам заполонити її серце, прирівнюється до порушення шлюбної обітниці. Гріх Ізраїлю, котрий відступив від Бога, представлений саме таким символом, а чудова любов Божа, яку вони з презирством відкинули, знайшла своє відображення в наступних зворушливих словах: «Я присягнув тобі, увійшов у союз з тобою, — слово Господа Бога, — і ти стала Моєю» (Єзек.16:8). «Прекрасною ти стала, хоч би й у царині. І слава твоя пронеслась поміж народами через твою вроду, бо вона була досконала величчю, яку Я поклав на тебе… Ти ж, покладаючись на твою вроду й послуговуючись твоєю славою, запопалася блудити» (Єзек.16:13—15). «Як зраджує жінка свого чоловіка, так ви Мене зрадили, доме Ізраїлів!» — каже Господь, «як перелюбна жінка, що замість свого чоловіка бере собі чужих» (Єрем.3:20; Єзек.16:32). {ВБ 357.2}

Якщо ми хочемо отримати небесну спадщину, славну вічну реальність, то повинні перебувати у відносинах заповіту з Богом... Народ Божий має бути особливим, святим народом, який відрізняється характером і вчинками від світу й усіх інших релігійних людей. Він повинен являти зразок в особистому благочесті і добрих ділах. Нас очікує більш піднесена свята праця, ніж та, яку ми досі виконували. Христос сказав: «Царство Моє не від цього світу». У ньому немає принципів, які гармоніюють із принципами світу. Господь призначив Своїй Церкві бути світлом для світу, аби спрямовувати його до Небес. Вона має бути частиною Неба на Землі, освітлюючи Божественним світлом шлях душам, котрі перебувають у темряві. {ВЯЖ 358.2}

Ви стали видовищем для світу, і для ангелів, і для людей. Тепер Божим дітям необхідно приймати світло та поширювати його. Їм не слід намагатися сяяти. Якщо їхні серця освітлені Христом, вони не зможуть не світитися. Це світло буде видимим; кожен істинний учень являтиме світові Христа як вибачливого Спасителя. {ВЯЖ 358.3}

Бог любить нас невимовною любов’ю, і в нас пробуджується любов до Нього, коли пізнаємо, що є широта і довгота, глибина і висота тієї любові, яка перевершує будь-яке розуміння. Приваблююча краса характеру Христа, пізнання Його любові до нас, коли ми були ще грішниками, пом’якшує і перемагає норовисте серце; грішник змінюється і стає дитиною Божою. Щоб викорінити гріх з людського серця, Господь діє не примушуванням, а любов’ю. Нею Він перетворює гордість на лагідність, ворожнечу і невір’я — на любов та віру. {НПЩЖ 60.3}
---
title: 'Знак завіту'
date: 22/05/2021
---

### Біблійні тексти для дослідження
Бут. 2:2, 3; Вих. 20:11; 16; Євр. 4:1-4; Вих. 31:12-17; П. Зак. 5:14.

> <p>Пам’ятний вірш</p>
> «І будуть Ізраїлеві сини додержувати суботу, щоб зробити суботу вічним заповітом для своїх поколінь» (Вих. 31:16).

Сьомий день, субота, подібна до молоточка, який — _тук!_ — із безперервною регулярністю щотижня повертає нас до основи всього, ким ми є та ким можемо бути. Ми такі зайняті, бігаючи туди-сюди, заробляючи й витрачаючи гроші, поспішаємо сюди, прямуємо туди, ходимо всюди, а потім — _тук!_ — приходить субота. Вона знову повертає нас до нашої основи, точки відліку всього — до творіння і Творця всього.

Регулярно та без будь-яких винятків субота безшумно проноситься над горизонтом, проникаючи в усі кутки й закамарки нашого життя. Вона нагадує нам, що кожен куток і закамарок належать нашому Творцеві, Котрий помістив нас сюди, Котрий «на початку… створив Небо та землю». Саме творіння залишається незаперечною основою всієї християнської віри; а незаперечний, ненав’язливий і непохитний знак творіння — _тук!_ — сьомий день, субота.

У даному уроці ми розглянемо цей знак у контексті Сінайського завіту.

**СТИСЛИЙ ОГЛЯД УРОКУ: Звідки бере свій початок субота? Яке свідчення доводить, що субота існувала до Сінаю? Що робить суботу настільки необхідним знаком завіту?**

#### Додаткове читання: Вибрані цитати Эллен Уайт

Ми покликані до святості й повинні остерігатися справляти враження, ніби не надаємо великого значення тому, чи зберігаємо особливі риси нашої віри, чи ні. На нас покладено священний обов’язок — стояти за істину та праведність рішучіше, ніж будь-коли раніше. Лінія поділу між тими, що бережуть заповіді Божі, і тими, що не бережуть їх, повинна бути показана зі щирою любов’ю. Нам належить усвідомлено шанувати Бога, старанно використовуючи все, щоб перебувати в заповіті з Ним, щоб у нас була можливість отримувати Його благословення, такі важливі для народу, якому належить пройти через дуже суворі випробування. {ННП 401.1}

Покладаючи свою надію на Бога, ми повинні неухильно рухатися вперед, безкорисливо здійснюючи Його справу, покірно покладаючись на Нього, віддаючи самих себе, своє теперішнє та майбутнє Його мудрому провидінню. Ми повинні зберігати нашу віру твердо до кінця, пам’ятаючи, що отримуємо благословення Неба не за наші заслуги, а за заслуги Христа, і через віру в Нього приймаємо рясну Божу благодать. {ННП 401.2}

Хто вірить Христові та Його Слову, вручаючи Йому свою душу і своє життя, ті знайдуть мир і спокій. Ніщо у світі не зможе засмутити їх, бо присутність Ісуса потішає їх. У повній згоді — досконалий спокій. Господь наголошує: «Твердий духом зберігає глибокий мир і на Тебе надію покладає».` Життя може видаватися складним, але якщо ми віддаємо себе мудрому Творцеві, Він змінить і наше життя, і нас самих за Своїм зразком Собі на славу. Люди, які своїм життям відображають славу характеру Христа, будуть прийняті до Божого раю. Відновлене людство ходитиме з Ним у білому одязі, тому що буде гідне того. {ХНС 311.4}

Правда (праведність) означає святість, богоподібність, а Бог «є любов» (1Йоан.4:16). Це узгоджується і з тим, що говориться про Закон Божий: «Бо всі Твої заповіді — справедливість» (Псалми 119:172) і «любов — виконання Закону» (Римл.13:10). Праведність є любов, а любов — це світло й життя у Богові. Праведність Божа втілена у Христі, і, приймаючи Його, ми отримуємо цю праведність. {НПЩЖ 19.1}

Праведність досягається не важкою боротьбою або виснажливою працею, не дарами або жертвами; цей вільний дар пропонується кожній голодній і спрагненій за нею душі. «О, всі ви спрагнені, — йдіть до води, навіть і ті, в кого грошей нема! Ідіть, купуйте й споживайте!… без грошей і без плати». «їхнє оправдання від Мене, говорить Господь», і «Його будуть кликати так; „Господь — наша праведність!“» (Ісая 54:17; Єрем.33:16). {НПЩЖ 19.2}
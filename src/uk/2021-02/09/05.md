---
title: 'Знак освячення'
date: 26/05/2021
---

«Тільки суботи Мої будете пильнувати, бо це знак поміж Мною та поміж вами для ваших поколінь, щоб ви познали, що Я — Господь, що освячує вас!» (Вих. 31:13).

Надзвичайно насичений біблійний уривок про суботу — Вих. 31:12-17, який записаний після вказівок Господа щодо будівництва святині та служіння в ній (Вих. 25:1-31:11).

У цьому уривку вперше виражено концепцію суботи як «знака» — видимого, зовнішнього, вічного знака між Богом і Його народом. Сам текст містить кілька цікавих концепцій, гідних нашого дослідження. У цьому тексті об’єднано дві нові ідеї:

1. Субота як _знак пізнання_.

2. Субота як _знак освячення_.

Розгляньмо аспект цього знака, пов’язаний із пізнанням. Єврейське розуміння пізнання включає в себе інтелектуальні, соціальні й емоційні аспекти. Пізнати означало не просто володіти інформацією про якийсь факт або людину. Це також означало наявність глибоких стосунків з тим, кого знали. Отже, пізнати Господа означало бути в правильних взаєминах із Ним — _служити_ Йому (1 Хронік 28:9), _боятися_ Його (Ісаї 11:3), _вірити_ Йому (Ісаї 43:10 ), _надіятися_ на Нього й _шукати_ Його (Псал. 9:11), _кликати_ Його Ім’я (Єрем. 10:25).

`Прочитайте кожен зі згаданих у попередньому абзац текстів. Яким чином ці тексти допомагають нам зрозуміти що означає «пізнати» Господа?`

Субота — знак освячення. Вона означає, що Господь освячує Свій народ (пор. Левит 20:8), тобто робить його святим (П. Зак. 7:6).

Процес освячення — така сама праця Божої викупної любові як і Його праця для спасіння й викуплення людини. І виправдання, і освячення — діяння Бога: «Я — Господь, що освячує вас!» (Левит 20:8). Отже, субота — це знак, який передає знання про Бога, Котрий освячує. «Субота, котра свідчить світові про Бога як про Творця, також свідчить про Нього як про Того Хто освячує нас» (Е. Уайт. Свідчення для Церкви. Т. 6. С. 350)

`Подумайте про день суботній і процес освячення, тобто про набуття святості. Яку роль у цьому процесі відіграє дотримання суботи? Як Господь може використовувати наш досвід дотримання суботи в справі нашого освячення?`

#### Додаткове читання: Вибрані цитати Эллен Уайт

Через Ісуса людям була відкрита Божа милість, але милосердя не усуває справедливості. Закон відкривав найважливіші риси Божого характеру, тому жодна йота або найменший значок у ньому не можуть бути змінені, щоб виправдати грішну людину. Бог не змінив Свого Закону, а пожертвував Собою у Христі Ісусі задля викуплення людини. «Бог у Христі примирив світ із Собою». {ХНС 731.2}

Закон вимагає праведності — праведного життя, бездоганного характеру, чого у людини немає. Вона не може задовольнити вимоги святого Божого Закону. Але Христос, прийшовши на Землю як Людина, жив святим життям і до кінця залишився досконалим та непорочним. Саме це Ісус пропонує як вільний дар усім тим, хто бажає прийняти Його. Життя Христове зараховується людям; завдяки Божій милості вони отримують прощення минулих гріхів. Більше того, Христос наділяє людей Божими рисами. Він формує людину за Божим образом, так що в ній гармонійно поєднуються духовна сила і краса. Таким чином, у віруючій людині знаходить своє втілення праведність Закону, і Бог «справедливий і виправдовує того, хто вірить в Ісуса». {ХНС 731.3}

Нині світ відкрито повстав проти Бога. {ПЦ 123.1}

Багато хто, не вагаючись, глузує зі Слова Божого, а тих, що беззастережно вірять йому, роблять посміховищем. Зростає зневага до закону й порядку, що безпосередньо провадить до порушення чітких повелінь Єгови. Насильство і злочин — ось результат збочення людей, які поклоняються в капищах ідолам та марно шукають щастя й миру. {ПЦ 123.3}
---
title: '«Народом великим та дужим…»'
date: 28/04/2021
---

Бог не тільки пообіцяв Аврааму, що в ньому благословляться всі племена землі, але також запевнив, що він «стане народом великим та дужим» (Бут. 18:18; див. також Бут. 12:2; 46:3), — неймовірна обітниця чоловікові, дружина котрого вийшла з дітородного віку. Отже, коли Авраам не мав потомства, а сина й поготів, Бог пообіцяв йому і те, й інше.

Однак ця обітниця не виконалася повністю, доки Авраам був живий. Ані Ісак, ані Яків не побачили її виконання. Бог повторив її Якову з додатковою інформацією про те, що цю обіцянку буде виконано в Єгипті (Бут. 46:3), хоч насправді Яків теж цього не побачив. Проте зрештою цю обітницю було виконано!

`Чому Господь бажав зробити Авраама родоначальником особливого народу? Яку місію мав виконати цей народ? Прочитайте Вих. 19:5, 6; Ісаї 60:1-3; П. Зак. 4:6-8 і напишіть свою відповідь.`

Зі Святого Письма очевидно, що Бог мав намір навернути до Себе народи світу через свідчення Ізраїлю, який завдяки Його благословенню став би щасливим, здоровим і святим народом. Такий народ продемонстрував би благословення, яке супроводжує послух волі Творця. Безліч земних племен почали би поклонятися істинному Богові (Ісаї 56:7). У такий спосіб людство звернуло б увагу на Ізраїль, на їхнього Бога, на Месію, Спасителя світу, Котрий мав з’явитися серед них.

«Діти Ізраїлю мали заселити всю призначену для них Богом територію. Народи, які відкинули поклоніння та служіння істинному Богові, мали бути позбавлені цих земель. Однак намір Господа полягав у тому, аби через Ізраїль відкрити Свій характер і навернути людей до Себе. Євангельське запрошення мало прозвучати для всього світу. Через служіння жертвоприношення Христос мав бути звеличений перед народами, щоб кожний, хто споглядатиме Його, міг жити» (Е. Уайт. Наочні уроки Христа. С. 290).

`Чи вбачаєте ви певні паралелі між тим, що Господь хотів зробити через Ізраїль, і тим, що Він бажає зробити через Свою Церкву в наші дні? Поясніть свою відповідь. Прочитайте 1 Петра 2:9.`

#### Додаткове читання: Вибрані цитати Эллен Уайт

Багато людей не здатні складати конкретні плани на майбутнє. Їхнє життя є непевним. Вони не можуть передбачити кінець справ, тому часто тривожаться й непокояться. Будемо пам’ятати, що Божі діти в цьому світі є подорожніми. У нас немає мудрості, аби планувати своє життя. Нам не під силу окреслити своє майбутнє. «Вірою Авраам, коли був покликаний іти на місце, яке мав одержати в спадок, — послухався і пішов, не знаючи, куди йде» (Євр.11:8). {СЗ 377.3}

Надто багато людей, плануючи блискуче майбутнє, зазнають повної поразки. Нехай Бог планує за вас. Як мала дитина, довіртеся керівництву Того, Хто «ноги святих Своїх стереже» (1Сам.2:9). Бог ніколи не провадить Своїх дітей інакше, ніж вибрали б вони самі, якби могли бачити кінець від початку та розпізнати славний задум, котрий вони виконують як Його співпрацівники. {СЗ 377.5}

Ісая був обдарований здатністю найбільш дохідливо доносити до свідомості юдеїв істину про те, що до Божого Ізраїлю прилучаться чимало людей, котрі не належать до тілесних нащадків Авраама. Це вчення не узгоджувалося з тогочасною теологією, однак пророк безстрашно проголошував дану йому Богом вістку, вселяючи надію в серця багатьох людей, котрі щиро прагнули обіцяних Авраамовому насінню духовних благословень. {ПЦ 242.1}

Незадовго до народження Ісака Бог поновив цей Заповіт і знову підтвердив Свій намір щодо людства. «В ньому поблагословляться всі народи землі», — проголосив Господь щодо дитини обітниці. Згодом Небесний Гість ще раз повторив запевнення: «У твоєму потомстві благословляться всі народи землі». {ПЦ 243.1}

Дітям та онукам Авраама було добре відомо, що цей Заповіт не обмежується одним лише народом, але поширюється на всіх. Ізраїльтяни були звільнені з єгипетського рабства, аби стати благословенням для інших народів і щоб ім’я Бога стало відоме «по всій землі». Якби вони підкорялися Його вимогам, то своєю мудрістю й розумінням значно перевершили б усі народи, але така перевага надавалася їм тільки з метою виконання через них Божого наміру щодо «всіх народів землі». {ПЦ 243.2}
---
title: 'Месіанська обітниця (Частина 2)'
date: 27/04/2021
---

«Щоб насолоджуватися справжнім щастям, нам необхідно виїхати до далекої країни, а також за межі самих себе» (Томас Браун).

Поміркуйте над наведеною вище цитатою, написаною в 1600-х рр. Чи згодні ви з її автором? Прочитайте її в контексті віршів 1 Сол. 4:16-18 і Об’явл. 3:12.

Про стан людини Августин писав: «Воістину, якщо розглянути все від самого початку, то справжнє життя наше, яке сповнене такого зла, що його взагалі складно назвати життям, показує: увесь рід смертних був засуджений. Адже що інше означає ця жахлива глибина невідання, звідки виникає всіляка омана, котра занурює всіх синів Адама в темне лоно, звільнитися від якого людина не може без зусиль, смутку і страху? Що означає сама ця любов до численних марних і шкідливих речей, а звідси — пекучі турботи, хвилювання, печалі, страхи, божевільні радості, розбрати, суперечки, війни, підступи, дратівливість, ворожість, брехливість, лестощі, обман, злодійство, хижацтво, віроломство, гордість, честолюбство, ненависть, людиновбивство, жорстокість, звірство, розпуста, розкіш, нахабство, безсоромність, блуд, кровозмішення і такі протиприродні діяння й гидоти однієї й іншої статі, про які й говорити якось соромно; святотатства, єресі, богохульства, клятвопорушення, утиски невинних, наклепи, шахрайства і зради, лжесвідчення, неправосуддя, насильства, розбійництва і все, що з числа подібних вад тепер на пам’ять мені не приходить, хоч реального життя і не залишає?» (Augustine of Hippo. City of God. Gerald G. Walsh, SJ trans (New York: Doubleday & Co., 1958). Book 22. Chap. 22. P. 519).

Слова Августина сьогодні можна застосувати до більшості сучасних міст, а він написав це понад півтори тисячі років тому. Відтоді мало що змінилося в людському суспільстві тому люди прагнуть звільнення.

На щастя, якою б складною не була наша ситуація, майбутнє — світле! І це лише завдяки тому, що Бог здійснив для нас через життя, смерть, воскресіння й первосвященницьке служіння Ісуса Христа — остаточне виконання даної Авраамові обітниці завіту про те, що в ньому благословляться всі племена землі.

`Ще раз прочитайте слова Августина. Стисло опишіть своїми словами сумну ситуацію в сучасному світі. Які ви можете запропонувати біблійні тексти про те, що Бог обіцяв нам в Ісусі Христі? (Див., наприклад, Ісаї 25:8; 1 Кор. 2:9; Об’явл. 22:2-5). Поміркуйте над цими обітницями. Застосуйте їх до себе. Тільки так ви зможете по-справжньому зрозуміти, що таке завіт.`

#### Додаткове читання: Вибрані цитати Эллен Уайт

Завдяки вірі в Бога й молитві Яків, колись немічний, з багатьма вадами, став у Бога людиною виняткових якостей. Завдяки вірі він отримав перемогу. Бог — усемогутній. Людина — обмежена. {ЦДБ 100.3}

Хто з нас звільнився від гордості й зарозумілості? Хто з нас справді подібний до Якова, котрий боровся з ангелом усіма силами свого єства? Яків докладав усю свою силу, вважаючи, що бореться з неприборканим супротивником, але Господь доторкнувся до нього Божественним перстом, і боротьба припинилася. Яків дізнався, що це Господь. Потім, повністю скрушений, він упав на шию Ангела й утримував Його, благаючи: «Благослови мене». Ангел сказав: «Відпусти Мене, бо настав світанок». {ЦДБ 297.4}

Тепер надійшла черга ставити умови, і Яків сказав: «Не пущу Тебе, коли не поблагословиш мене». І промовив до нього: «Як твоє ймення?» Той відказав: «Яків». І сказав: «Не Яків буде називатися вже ймення твоє, але Ізраїль, бо ти боровся з Богом та з людьми, — і подужав». І запитав Яків, і сказав: «Скажи ж Ім’я Своє». А Той відказав: «Пощо питаєш про Ймення Моє?» І Він поблагословив його там. І назвав Яків ім’я того місця: Пенуїл, бо «бачив був Бога лицем у лице, та збереглася душа моя» (Бут. 32:27-31). {ЦДБ 297.5}

Тоді Бог уклав Заповіт із Авраамом та обрав народ, котрий мав стати хоронителем Його Закону. Однак сатана одразу ж почав розставляти свої тенета, щоб спокусити і знищити цей народ. Діти Якова були спокушені укладати шлюби із язичниками і поклонятися їхнім ідолам. Та Йосиф залишався вірним Богові; його відданість являла собою постійне свідчення на користь правдивої віри. Аби загасити це світло, сатана використав заздрість Йосифових братів, через що був проданий як раб до язичницької країни. Проте Бог керував подіями так, щоб єгипетський народ міг отримати пізнання про Нього. І в домі Потіфара, і у в’язниці Йосиф пройшов школу, яка в поєднанні зі страхом Божим підготувала його до високої посади прем’єр-міністра держави. З фараонового палацу його вплив і знання про Бога поширювались по всій країні. {ПП 306.3}
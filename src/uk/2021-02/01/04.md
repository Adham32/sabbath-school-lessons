---
title: 'Бог і людство разом (Бут. 1:28, 29)'
date: 30/03/2021
---

Зверніть увагу на перші в книзі Буття слова Бога, звернені до людей. Він указує їм на їхню здатність мати потомство, на саму землю, на творіння. Господь закликає людей наповнювати землю, володіти нею й панувати над нею. Він також повідомляє їх про рослини, які вони можуть їсти. Отже, згідно з Біблією, перші слова Бога до чоловіка й жінки стосуються конкретно їхньої взаємодії і ставлення до фізичного світу.

`Що тексти Бут. 1:28, 29 повідомляють нам про те, як Бог дивиться на матеріальний світ? Чи припускають вони, що є щось погане в матеріальних речах і в нашому володінні ними? Які уроки ми можемо почерпнути з початкових сцен людської історії про те, як слід ставитися до самого творіння?`

Більше того, з цими словами Господь робить перші кроки до взаємин з людьми. Він розмовляє з ними, дає їм повеління, настанови щодо їхньої діяльності. Слова Творця також передбачають відповідальність. Він попросив людей панувати над Його чудовим творінням.

У Бут. 1:28 зазначено, що Бог благословив Адама та Єву. Що це означає? На підставі тексту, що можна сказати про стосунки які мали бути між ними та їхнім Творцем?

Бог звертався до Адама та Єви як до розумних істот, здатних відповісти на Його доброту, об’єднатися і спілкуватися з Ним. Як творіння-діти, Адам і Єва залежали від благословення й турботи свого Творця-Отця. Він подарував їм усе необхідне Наші прабатьки не зробили нічого, щоб заслужити це. Вони були виключно одержувачами того, чого не заробили.

Читаючи про створення чоловіка й жінки, ми можемо бачити елементи взаємин до гріхопадіння, які Бог бажає мати з нами тепер, після гріхопадіння. Перегляньте матеріал сьогоднішнього уроку та зазначте паралелі, котрі допомагають нам зрозуміти, як ми можемо ставитися до Нього навіть у нашому грішному стані

#### Додаткове читання: Вибрані цитати Эллен Уайт

Того, кого Христос прощає, Він приводить спочатку до покаяння, а Дух Святий звинувачує його у гріхові. Якщо Дух Божий торкається сердець людей, вони починають усвідомлювати, що в них немає нічого доброго, і все, що вони досі робили, заплямоване гріхом і власним «я». Подібно до бідного митника, вони стоять збоку, не наважуючись навіть підвести очі до небес, і говорять: «Боже! Будь милостивий до мене грішного» (Луки 18:13). І вони отримують благословення. Завжди є прощення для грішника, що кається, бо Христос — це «Агнець Божий, що на Себе гріх світу бере» (Йоан.1:29). Обітниця Божа незмінна: «Коли ваші гріхи будуть як кармазин, — стануть білі, мов сніг; якщо будуть червоні, немов багряниця, — то стануть мов вовна вони!» (Ісая 1:18). {НПЩЖ 11.1}

Протягом цілого дня Господь Бог в особі Ісуса Христа простягає Свої руки, запрошуючи всіх знеможених і обтяжених. Він приймає всіх. Він усіх вітає. Він нікого не відкидає. Його слава і гідність виявляється у прощенні найбільшого грішника, коли той приходить до Нього з покаянням. Він віднімає здобич у сильного і звільняє полоненого. Він виймає головешку з вогню. Він опускає золотий ланцюг Своєї милості в пучину людських вад і провин і повертає знедолені душі, які загрузли в гріху, до нового життя. Проте, зі свого боку людині необхідно теж виявити бажання прийти до Христа і співпрацювати з Ним у справі спасіння своєї душі, використовуючи дані їй Богом можливості. Господь не примушує нікого. Незаплямований шлюбний одяг Христової праведності приготований для грішника, але якщо він відмовиться від нього, то загине. {ЩМП 241.2}

Так і обмануті сатаною вважають, що Бог вибагливий та немилосердний. Вони гадають, що Він постійно стежить за усіма, аби звинуватити й засудити, не бажаючи прийняти грішника, якщо є законна підстава відмовити йому в допомозі. Його Закон вони розглядають як обмеження людського щастя, обтяжливе ярмо, від котрого раді звільнитися. Але той, чиї очі були відкриті любов’ю Христа, побачить, що Бог сповнений співчуття. Господь не здаватиметься йому деспотичною, невблаганною істотою, натомість побачить у Ньому батька, котрий обіймає свого покаяного сина. {НУХ 137.2}

Та пізнавши краще божественний характер Христа, він побачив власні недоліки, і це упокорило його. Сила й терпіння, могутність і ніжність, велич і лагідність, які він бачив у щоденному житті Сина Божого, викликали в його душі захоплення та любов. З кожним днем серце Йоана більше тягнулося до Христа, поки любов до Вчителя не витіснила з його душі любов до себе. Під впливом перетворюючої сили Христа зникли честолюбство та нестриманість. Відроджуюча сила Святого Духа оновила серце Йоана. Сила Христової любові здійснила зміну в його характері. Це є переконливим доказом єдності з Ісусом. Якщо в серці людини живе Христос, то вона повністю змінюється. {ДХ 55.2}
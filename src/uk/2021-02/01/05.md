---
title: 'Біля дерева'
date: 31/03/2021
---

«І наказав Господь Бог Адамові, кажучи: “Із кожного дерева в Раю ти можеш їсти. Але з дерева знання добра й зла — не їж від нього, бо в день їди твоєї від нього ти напевно помреш!”» (Бут. 2:16, 17).

Цей тест дав Адамові та Єві можливість виявити їхню свободу вибору. Він також спонукав їх позитивно або негативно відреагувати на їхні взаємини з Творцем. Дане випробування свідчить про те, що Бог створив їх вільними моральними істотами. Зрештою, якби наші прабатьки не мали можливості не послухатися, чому Господь насамперед попередив їх про важливість послуху?

«Усе попереднє в другому розділі підготувало ґрунт для цього кульмінаційного моменту [Бут. 2:16, 17]. Майбутнє людського роду зосереджується на цій єдиній забороні. Адам і Єва не мали губитися в безлічі питань. Їм необхідно було пам’ятати тільки про одну Божественну постанову. Обмежуючи кількість приписів одним, Ягве дає доказ Своєї милості. Крім того, аби наголосити, що це єдине повеління не важке, Господь висловив його на тлі широкого дозволу: “Із кожного дерева в Раю ти можеш їсти”» (C. Leupold, Exposition of Genesis (Columbus, OH: Wartburg Press, 1942), vol. 1, p. 127).

Закликаючи Адама та Єву слухатися Його повеління, Господь говорив: _Я ваш Творець. Я створив вас на Свій образ та підтримую ваше життя, адже Мною ви живете, рухаєтеся й існуєте. Я подарував вам усе для вашого благополуччя і щастя (життєзабезпечення, дім, людське суспільство) та призначив вас правителями цього Мого світу. Якщо ви бажаєте підтвердити такі взаємини зі Мною, оскільки любите Мене, тоді Я буду вашим Богом і ви будете Моїми дітьми. Ви можете підтвердити ці взаємини й довіру, просто підкоряючись Моєму конкретному повелінню._

Зрештою, наші взаємини з Богом можуть бути ефективними й тривалими, тільки якщо ми добровільно вирішимо прийняти Його волю. Відмова від Його волі, по суті, вимагає незалежності від Нього. Така відмова свідчить: ми вважаємо, що не потребуємо Бога. Це вибір, який призводить до пізнання зла, а зло веде до відчуження, самотності, розчарування і смерті.

`Випробування, запропоноване Богом Адамові та Єві, було випробуванням відданості й віри. Чи будуть вони вірні своєму Творцеві, Котрий подарував їм усе необхідне і світ насолод, або ж підуть власним шляхом, не залежні від Його волі? Чи матимуть достатньо віри в Нього, щоб покластися на Його слово? Відданість і віра перших людей були випробувані за допомогою дерева пізнання добра і зла. Яким чином ми щодня стикаємося з подібними випробуваннями? Подумайте: чи не функціонує Божий Закон аналогічно повелінню в Бут. 2:16, 17?`

#### Додаткове читання: Вибрані цитати Эллен Уайт

Бог промовляє до Свого народу через благословення, які люди отримують; але якщо ними нехтують, Він промовляє до них іншим чином — позбавляє благословень, щоб вони побачили власні гріхи і всім серцем навернулися до Нього. {ПП 451.3}

Пам’ятайте про всі благословення, отримані від Бога. Усвідомивши Його безмежну любов, ми охоче віддамо усе в ті руки, котрі були прибиті за нас до хреста… {ДХ 79.2}

"На крилах хвали душа лине до Небес. Там, в небесних оселях, Бога славлять співом і музикою. І коли ми висловлюємо Йому подяку, то приєднуємося до служіння небесних воїнств. «…Хто жертву подяки приносить, той шанує Мене» (Псал.49:23). {ДХ 79.3}

Прийдемо ж з благоговінням і радістю перед лице нашого Творця «з хвалою і пісноспівами» (Ісая 51:3). {ДХ 79.4}"

"Бог наділив нас правом вибору, і ми повинні цим скористатися. Ми не можемо змінити своїх сердець, не можемо управляти власними думками, спонуканнями, уподобаннями. Ми не можемо зробити себе чистими, придатними для служіння Богові. Але ми можемо обрати служіння Йому; можемо віддати Йому нашу волю, і тоді Він діятиме в нас, викликаючи бажання й дію за Своєю доброю волею. Таким чином Христос управлятиме всім нашим єством. {СЗ 122.3}

Внаслідок правильного застосування волі, у житті може відбутися цілковита зміна. Підкоряючи свою волю Христу, ми з’єднуємося з Божественною силою. Отримуємо силу згори, котра робить нас непохитними. Чисте, благородне життя, життя перемоги над апетитом і пожадливістю можливе для всіх, хто з’єднає свою слабку, хитку людську волю із всемогутньою, непохитною волею Бога. {СЗ 122.4}

"Той, хто по-справжньому любить Бога, виявлятиме щире бажання пізнати Його волю і виконувати її... Дитина, котра любить своїх батьків, проявляє свою любов у добровільному послусі, а егоїстична, невдячна дитина намагається зробити для своїх батьків якомога менше, водночас прагнучи скористатися усіма привілеями слухняних і вірних дітей. {ВХ 88.5}

Подібна різниця помітна і серед тих, хто називає себе Божими дітьми. Багато людей усвідомлюють, що вони є об’єктами Його любові і турботи, та бажають отримати Його благословення, однак не знаходять задоволення у виконанні Його волі. Вони розцінюють Божі вимоги як неприємне обмеження, а Його Заповіді — як важке ярмо. Лише той, хто воістину прагне святості серця й життя, знаходить задоволення у виконанні Закону Божого і сумує тільки через те, що багато в чому не відповідає його вимогам. {ВХ 89.1}
---
title: 'За образом Творця (Бут. 1:27)'
date: 29/03/2021
---

Біблія стверджує, що Бог створив людство — чоловіків жінок — «на образ Божий» (Бут. 1:27). На підставі цієї ідеї дайте відповідь на такі запитання:

`1. Що означає вислів: «Бог на Свій образ людину створив»? У чому виявляється цей образ у нас?`

`2. Згідно з оповіддю Буття, чи створив Господь щось або когось ще «на образ Божий», крім людей? Якщо ні, що це говорить нам про наш унікальний статус, на відміну від решти земного творіння? Які уроки ми можемо почерпнути з такої відмінності?`

`3. У розповіді про створення людей які ще можна знайти особливості, котрі відрізняють їх від інших Божих створінь? Див. Бут. 2:7, 18-25.`

Хоч ми говоримо про Бога, використовуючи терміни людської мови, проте не повинні забувати, що Він — духовна Істота (Івана 4:24), Яка володіє Божественними якостями. А про самих себе можемо лише сказати: в нашій фізичній, розумовій і духовній природі ми певною мірою відображаємо нашого Божественного Творця, однак багато що про Нього залишається для нас таємницею. Біблія підкреслює духовні й розумові аспекти нашої свідомості. Ці аспекти ми можемо розвивати і покращувати. Саме унікальність людського розуму уможливлює здорові взаємини з Господом, на що всі інші Божі створіння на Землі не здатні.

Зверніть також увагу на унікальну розповідь про створення Богом жінки. І чоловіки, і жінки мають неймовірну перевагу бути створеними за Божим образом. У їхньому створенні немає і натяку на нижче становище одного перед іншим. Сам Господь створив їх обох з одного і того самого матеріалу. Від початку Творець зробив їх рівними та налагодив з ними особливі стосунки. Наші прабатьки обоє мали однакову можливість розвивати свої Богом дані характери так, щоб вони прославляли Його.

«Сам Бог дав Адамові супутницю. Він подбав про “поміч, подібну до нього”, — помічницю, гідну його супутницю, котра в любові та взаєморозумінні була б одне з ним. Єва створена з ребра, узятого від Адама. Це означало, що вона не повинна була ані керувати ним, як голова, ані бути кинутою під ноги і зневаженою; вона мала стати поруч із ним, як рівна йому, котру він мав любити та захищати» (Е. Уайт. Патріархи і пророки. С. 46).

#### Додаткове читання: Вибрані цитати Эллен Уайт

Юдеї звикли до кривавих жертов і майже не усвідомлювали, що це гріх спричинив пролиття крові тварин. Вони не розуміли і того, що жертвоприношення тварин символізувало жертву Єдинорідного Сина Божого, кров Якого мала пролитися за гріхи світу. Жертвоприношення повинні були спрямовувати погляди людей на розп’ятого Спасителя. {ХНС 557.2}

... Замість покірного покаяння у гріхах вони намножували кількість жертвоприношень, неначе Бог міг бути прославлений таким жорстоким кривавим служінням. Самолюбство і зажерливість зробили серця священиків і старійшин запеклими. Навіть ті символи, які вказували на Божого Агнця, вони зробили засобами наживи. Таким чином, в очах людей святість жертовного служіння була вкрай принижена. Це обурило Ісуса. Він знав, що Його кров, яка незабаром проллється за людські гріхи, буде так само знецінена священиками і юдейськими старійшинами, як і кров тварин, яку вони безперервно проливали. {ХНС 558.1}

Бог не прийме визнання гріхів без щирого покаяння і виправлення. У житті повинні відбутися радикальні зрушення: все, що ображає Бога, слід усунути. Таким є наслідок щирого покаяння у гріху. Нам ясно сказано, що ми повинні зробити зі свого боку: «Умийтесь, очистьте себе! Відкиньте зло ваших вчинків з-перед очей Моїх, перестаньте чинити лихе. Навчіться чинити добро, правосуддя жадайте, захищайте пригнобленого, дайте суд сироті, за вдову заступайтесь» (Ісая 1:16—17). «Якщо заставу поверне несправедливий, грабунок відшкодує, ходитиме уставами життя, щоб не чинити кривди, то конче буде він жити, не помре!» (Єзек.33:15). Апостол Павло так писав про плоди справжнього покаяння: «Саме це, що ви засмутились ради Бога, глядіть, яку щирість це викликало у вас, які перепрошування, яке обурення на винуватого, який страх, яке бажання, яку ревність, яке покарання, готовність віддати кожному належне! В усьому ви показали себе чистими в цій справі» (2Кор.7:11). {ДХ 29.1}

Коли гріх послаблює моральну чутливість, грішник не помічає недоліків у своєму характері і не розуміє потворності власних учинків. Якщо він не підкориться дії Святого Духа, Який переконує Його у гріху, то не усвідомить до кінця свого становища. Тоді визнання гріхів не буде щирим і серйозним. Визнаючи провину, він кожного разу шукатиме виправдання, посилаючись на те, що якби не обставини, він не зробив би вчинку, за який йому докоряють. {ДХ 29.2}
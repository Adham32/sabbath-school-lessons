---
title: Коли…
date: 20/05/2021
---

`Прочитайте наведені вірші. Що їх об’єднує і що це говорить нам про природу завіту?`

`Бут. 18:19`

`Бут. 26:4, 5`

`Вих. 19:5`

`Левит 26:3`

Бог відкрито підтверджує неухильний послух Авраама, котрий «виконував те, що виконувати Я звелів: заповіді Мої, постанови й закони Мої» (Бут. 26:5). Саме такого способу життя Бог очікував від Свого людського партнера в завіті. Повний виклад біблійного завіту на Сінаї робить цілком очевидним, що послух є одним з основних аспектів завіту.

Текст Вих. 19:5 дає ясно зрозуміти: «_Коли_ справді послухаєте Мого голосу…» Умовний аспект завіту незаперечний; хоч обітниці завіту були дані по благодаті й незаслужено даровані ізраїльтянам, ці обітниці не були безумовними. Люди могли відкинути дар, зректися благодаті й відмовитися від обітниць. Завіт, як і у випадку зі спасінням, ніколи не заперечує свободи волі. Господь не змушує людей вступати в спасенні взаємини з Ним. Він не нав’язує їм завіту, натомість пропонує його кожному; кожного запрошують прийняти завіт. Коли людина приймає його, тоді з’являються зобов’язання, але не як засіб отримання благословень завіту, а як зовнішня ознака отримання благословень завіту. Ізраїль мав коритися не для того, щоб заслужити обітниці, а щоб обітниці могли виконатися в ньому. Послух Ізраїлю був проявом того, що означає бути благословенним Господом. Послух не заробляє благословень, інакше Бог зобов’язаний їх посилати; послух, навпаки, створює середовище, у якому може виявлятися благословення віри.

`«Усією тією дорогою, що наказав вам Господь, Бог ваш, будете ходити, щоб жили ви й було вам добре, і щоб довгі були ваші дні в Краї, що ви оволодієте ним» (П. Зак. 5:33). Чи говорить тут Господь ізраїльтянам: якщо вони будуть коритися, то заслужать ці благословення і вони належать народові? Чи Він каже: «Якщо ви будете слухатися, ці благословення будуть явлені, бо послух відкриває Мені шлях, щоб Я міг послати вам благословення»? У чому різниця між цими двома ідеями?`

#### Додаткове читання: Вибрані цитати Эллен Уайт

Закон святий, але юдеї не могли досягнути праведності, бажаючи виконати його власними зусиллями. Учні Христа повинні виробити в собі іншу праведність, ніж фарисеї, якщо вони хочуть увійти до Царства Небесного. Бог послав їм у Своєму Синові досконалу праведність Закону. Якщо вони відкриють свої серця і приймуть Христа, Сам Бог і Його любов перебуватимуть у них, перетворюючи їх на Його подобу. Прийнявши дар, який Бог дає безкоштовно, вони здобудуть праведність, котрої вимагає Закон. Але фарисеї відкинули Христа. «Не розуміючи праведності Божої, і силкуючись поставити власну праведність» (Римл.10:3), вони не підкорилися праведності Божій. {НПЩЖ 44.1}

Яким би не був ваш гріх, визнайте його перед Богом. Якщо ви згрішили тільки проти Бога, то визнайте свій гріх тільки перед Ним. Якщо ж ви завдали збитків або образили інших, то визнайте свій гріх і перед ними, і тоді благословення Боже перебуватиме на вас. Чинячи так, ви будете помирати для себе, і у вашому характері все більше й більше відображатиметься Христос... {ЩМП 245.3}

Усі, хто сприймає Божі докори і настанови, визнаючи свої помилки й усуваючи їх, засвоюють дорогоцінні уроки навіть на своїх помилках. Їхня уявна поразка перетворюється на перемогу. Вони живуть, покладаючись не на свою силу, але на силу Божу. Їх відрізняють серйозність, завзяття і любов, сполучена з послухом, а також підкорення заповідям Божого Слова... Вони, не спотикаючись, ідуть безпечним шляхом, над яким сяє небесне світло. {ЩМП 245.5}
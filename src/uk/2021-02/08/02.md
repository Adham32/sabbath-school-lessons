---
title: 'Обрання Ізраїлю (П. Зак. 7:7)'
date: 16/05/2021
---

Єврейська традиція навчає, що Бог уклав завіт з Ізраїлем тільки тому, що інші народи відкинули завіт. Проте ця точка зору не має жодних біблійних доказів. Одне можна сказати з упевненістю: Господь обрав ізраїльтян не тому, що вони заслуговували високої честі й дарованих їм привілеїв. У них не було власних заслуг, які робили б їх гідними Божої любові і завдяки яким Він обрав би їх як Свій народ. Ізраїль був нечисленним — група поневолених племен — і слабким у політичному й військовому відношеннях. Крім того, з погляду культури й релігії вони були поступливими і невпливовими. Отже, основна причина обрання Ізраїлю полягає в таємниці любові та благодаті Бога.

`Однак нам потрібно бути обережними, розглядаючи таку концепцію обрання, оскільки вона загрожує можливими богословськими помилками. Для чого Бог обрав Ізраїль? Чи має він бути викуплений, тимчасом як ус інші народи — відкинуті і втрачені? Чи ізраїльтяни були обрані як інструменти, які запропонують світові даровану їм вістку спасіння? Як наведені вірші допомагають нам відповісти на ці запитання?`

`Вих. 19:6`

`Ісаї 56:7`

`Євр. 2:9`

Нам, адвентистам сьомого дня, подобається розглядати себе як сучасний аналог Ізраїлю, як покликаних Господом бути не тільки викупленими, а й проголошувати світові Євангеліє в контексті Трьохангельскої вістки. Ми вважаємо: нам є що сказати людям, чого не говорить ніхто інший. Здебільшого такою самою була ситуація і з давнім Ізраїлем. Мета обрання Ізраїлю полягала не в тому, щоб перетворити єврейський народ на певний ексклюзивний клуб, який зберігає обітницю спасіння й викуплення для самих себе. Навпаки, якщо ми віримо, що Христос помер за все людство (Євр. 2:9), то викуплення, запропоноване Господом Ізраїлю, також було запропоновано всьому світу. Передбачалося, що Ізраїль має бути інструментом для проголошення цього викуплення. Наша Церква покликана робити те саме.

`Подумайте про свою роль у Церкві. Що ви можете зробити, аби сприяти прогресу справи, яку ми покликані виконувати? Пам’ятайте: якщо ви активно не допомагаєте, то, найімовірніше, є перешкодою на шляху.`

#### Додаткове читання: Вибрані цитати Эллен Уайт

Бог неодноразово відкривався їм як «щедрий і милосердний, довготерпеливий, багатомилостивий і справедливий».1 «Коли Ізраїль був дитятком, — свідчить він, — Я його полюбив, і з Єгипту покликав Я сина Свого». {ПЦ 208.2}

З якою ж ніжністю поводився Господь з Ізраїлем під час визволення його з єгипетського рабства та по дорозі до Обітованої землі! «В усякому їхньому утиску тісно було і Йому, і Ангел обличчя Його їх спасав. Любов’ю Своєю і своїм милосердям Він викупив їх; Він їх підняв, і носив їх за часів минулих». {ПЦ 208.3}

«Я Сам піду з тобою», — казав Він під час їхніх мандрувань по пустелі. Ця обітниця супроводжувалася надзвичайним відкриттям характеру Єгови, що давало Мойсееві підставу проголошувати перед усім Ізраїлем чесноти Бога, допомагало отримати повне уявлення про властивості їхнього невидимого Царя. «І перейшов Господь перед лицем Його, та й проголосив: „Господь, Господь, — Бог милосердний, і милостивий, довготерпеливий, і многомилостивий та правдивий, що зберігає ласку для тисяч, прощає беззаконня, злочини й гріхи, хоч не вважає чистим винуватого“». {ПЦ 209.1}

Твій немічний духом брат потребує тебе, як ти сам потребував братерської любові. Йому потрібно пережити те саме, що пережив той, хто слабкий так само як він, хто може поспівчувати й допомогти йому. Усвідомлення власної немочі має спонукати нас допомогти ближньому в його потребі. У жодному разі ми не можемо обминути стражденну душу, не спробувавши утішити її тією втіхою, якою Бог утішив нас самих. {ВНО 300.3}

Саме спілкування з Христом, особистий зв’язок із живим Спасителем наділяє розум, серце й душу здатністю перемагати низьке єство. Скажіть заблудному про всемогутню Руку, яка підтримає його, про безмежне людинолюбство й жалість Христа. Такій людині недостатньо повірити в Закон та силу, вони не мають жалості й ніколи не почують зойку про допомогу. Вона потребує теплого потиску руки, сердечної ніжної довіри. Нехай вона постійно розмірковує про Бога, Який завжди поруч, завжди дивиться на неї із жалістю й любов’ю. Нехай вона роздумує про серце Отця, Котрий завжди сумує через гріх, про руку Отця, яка ще простягнута до неї, про голос Отця, який говорить: «Хіба буде держатися міцно Мого він захисту, щоб мир учинити зо Мною» (Ісаї 27:5). {ВНО 300.4}

Коли нещасні страждальці приходили до Христа. Він бачив не лише тих, які просили допомоги, а й усіх, хто впродовж віків приходитиме до Нього з такими ж потребами і такою ж вірою. {СЗ 77.2}

Це стосується усіх обітниць Божого Слова. Через них Господь промовляє до кожного з нас особисто настільки прямо, ніби ми чуємо Його голос. Саме через ці обітниці Христос передає нам Свої благодать і силу. Вони є листям з дерева «для оздоровлення народів» (Об’явл.22:2). {СЗ 77.3}
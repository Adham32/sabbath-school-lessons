---
title:  Спільнота віри 
date:   24/03/2021
---

Ізраїльтяни були «царством священників та народом святим» (Вих. 19:6), з особливими священниками, відокремленими, щоб представити їх як керівників богослужіння. Однак у майбутньому деякі язичники стануть керівниками богослужіння (Ісаї 66:21).

`Як ця зміна вплине на оновлене співтовариство віри? Див. Матв. 28:19; Дії 26:20; Гал. 3:28; Колос. 3:11; 1 Тим. 3:16.`

У Божому «новому світовому порядку» язичники не тільки приєднаються до Божого народу, але також стануть рівними партнерами з євреями в об’єднаному співтоваристві віри – «царське священство». Тому відмінності між євреями і язичниками стануть функціонально неактуальними.

`Коли виконалося це пророцтво Ісаї?`

Павло, місіонер язичників, проголосив: «Немає юдея, ні грека... бо в Ісусі Христі ви всі – одно. А якщо ви Христові, то ви є нащадками Авраама і, згідно з обітницею, – спадкоємці» (Гал. 3:28, 29).

Стаючи спадкоємцями обітниці й, отже, шляхетним «царським священством», вони отримували не мандат на приналежність до респектабельної еліти, а доручення приєднатися до євреїв, «аби звіщати чесноти Того, Хто вас покликав із темряви до дивного Його світла» (1 Петра 2:9; порівняйте з Ісаї 66:19).

Піднесення язичників не давало права євреям бути невдоволеними, вважаючи, що Бог був несправедливий, даруючи їм таку ж нагороду. Це також давало ще менше приводу язичникам ставитися до їхніх єврейських братів і сестер з неповагою, як працівникам, найнятим уранці, дивитися зверхньо на найнятих пізніше (див. Матв. 20:1–16). Євреям першим були «довірені Слова Божі» (Римл. 3: 2) як каналу Божого об’явлення. Павло писав язичникам: «Коли ж деякі з гілок відломилися, а ти, будучи дикою оливкою, прищепився до них і живишся з кореня та соку оливкового дерева, то не хвалися перед гілками» (Римл. 11:17, 18).

`У світлі Голгофського хреста, у світлі євангельського доручення, чому будь-який вид духовного, національного й навіть політичного самозвеличення такі огидні в Божих очах? Проаналізуйте: чи не плекаєте ви якесь почуття духовної або національної переваги? Якщо так, покайтеся!`
გაკვეთილი 1                                                                                               28 დეკემბერი – 3 იანვარი
წაკითხვიდან გაგებამდე
  გამოსაკვლევი ბიბლიური მუხლები:  ლუკ. 24:25-27; 2პეტრ. 3:11-13; იონ. 3:3-10; რიცხვ. 14:34; დან. 9:23; 10:11,12.
  სამახსოვრო მუხლი:  "მიირბინა ფილიპემ და, როცა მოისმინა, რომ იგი ესაია წინასწარმეტყველს კითხულობდა, უთხრა: ‘თუ გესმის, რასაც კითხულობ?’" (საქმე. 8:30).
  მეშვიდე დღის ადვენტისტთა ეკლესიის წარმოშობაში მნიშვნელოვანი დამსახურება ჰქონდა დანიელის წიგნის შესწავლას, რომელსაც ამ კვარტალში გამოვიკვლევთ. ჩვენ მივაქცევთ ყურადღებას რამდენიმე საკვანძო აზრს, რომლებიც მის უკეთ გაგებაში დაგვეხმარება.
   პირველ რიგში, ქრისტე ცენტრალური პიროვნებაა დანიელის წიგნში, ისევე, როგორც მთელ წმიდა წერილში.
   მეორე - დანიელის წიგნი სტრუქტურულად ისე არის აგებული, რომ მკითხველს მთავარი თემის გაგებაში დაეხმაროს.
   მესამე - უნდა გვესმოდეს განსხვავება კლასიკურ და აპოკალიფსურ წინასწარმეტყველებებს შორის. ეს დაგვეხმარება დავინახოთ, თუ რით განსხვავდება დანიელის წინასწარმეტყველებები სხვათაგან, მაგალითად ესაიას, ამოსის და იერემიასგან.
  მეოთხე - დანიელის დროითი წინასწარმეტყველებების შესწავლისას უნდა გვახსოვდეს, რომ ისინი დროის ხანგრძლივ პერიოდებს მოიცავს და აღრიცხვა ხდება "წელიწადი ერთ დღეში" პრინციპით.
   მეხუთე - ხაზი უნდა გავუსვათ იმას, რომ დანიელის წიგნი არა უბრალოდ მომავალი მოვლენების შესახებ გვაუწყებს, არამედ ასევე  მოგვიწოდებს, რომ დღესვე შევცვალოთ ჩვენი პირადი ცხოვრება.

კვირადღე                                                                                                                   29 დეკემბერი
ქრისტე - დანიელის წიგნის ცენტრალური პიროვნება
   {წაიკითხეთ ლუკ. 24:25-27; იოან. 5:39 და 2კორ. 1:19,20. რატომ არის ქრისტე წმიდა წერილის ცენტრი?}
  ეჭვგარეშეა, რომ იესოს ცენტრალური ადგილი უჭირავს წმიდა წერილში, მათ შორის დანიელის წიგნშიც. მაგალითად, პირველ თავში ჩვენ ვხედავთ, რომ ცხოვრების გარკვეულ პერიოდებში დანიელის განსაცდელები წააგავს ქრისტეს ცხოვრებას, რომელმაც ზეცა მიატოვა იმისათვის, რომ ამ ცოდვილ წუთისოფელში ეცხოვრა და წყვდიადის ძალებს შებრძოლებოდა. ქრისტეს მსგავსად, დანიელი და მისი მეგობრებიც ზეციური სიბრძნით იყვნენ დაჯილდოებული, რათა ბაბილონის კულტურის ცდუნებებთან გამკლავების შესაძლებლობა ჰქონოდათ. მე-2 თავში კერპს ამსხვრევს ლოდი, რომელიც სიმბოლურად ქრისტეს სამეფოს დადგომას ასახავს და ის ჩაანაცვლებს მსოფლიოს ყველა სხვა სამეფოს. მე-3 თავში ნაჩვენებია, რომ ქრისტეს არ მიუტოვებია თავისი ერთგული მსახურნი და მათ გვერდით იყო გახურებულ ღუმელში. მე-4 თავი გვაუწყებს, თუ როგორ ჩამოართვა ღმერთმა მეფობა ნაბუქოდონოსორს გარკეული დროის განმავლობაში, რათა მეფეს შეეცნო, რომ "ცა ხელმწიფებს" (დან. 4:23). გამოთქმა "ცა ხელმწიფებს" შეგვახსენებს, რომ ქრისტეს, როგორც "კაცის ძეს" (დან. 7:13) მინიჭებული აქვს მთელი ძალაუფლება და მეფობა, რის შესახებაც ვკითხულობთ მე-7 თავში. მე-5 თავში საუბარია მეფე ბელშაცარის სიკვდილზე, ბაბილონის დაცემასა და ხელისუფლების სპარსელთა ხელში გადასვლაზე. ეს მოვლენები სატანის დამარცხებასა და ქრისტეს და მისი ანგელოზების მიერ ბოლო დროის ბაბილონის განადგურებას მოასწავებს. მე-6 თავში აღწერილია შეთქმულება დანიელის წინააღმდეგ, რომელიც მღვდელმთავრების მიერ მხსნელისთვის წაყენებულ ცრუ ბრალდებებს გვახსენებს. მეტიც, დარიოს მეფის მცდელობა გადაერჩინა დანიელი, ისეთივე უშედეგო იყო, როგორიც პილატეს მცდელობა – გაემართლებინა იესო ქრისტე (იხ. მათ. 27:17-24). მე-7 თავში ქრისტე წარმოდგენილია როგორც კაცის ძე, რომელსაც მიეცა სამეფო და რომელიც მეფობს თავის ხალხზე. მე-8 თავი მიუთითებს ქრისტეზე, როგორც ზეციური საწმიდრის მღვდელზე. მე-9 თავში ქრისტე წარმოდგენილია გამომსყიდველი მსხვერპლის როლში, რომლის სიკვდილითაც განმტკიცდა ღმერთსა და მის ხალხს შორის აღთქმა. და ბოლო, მე-10-12 თავები წარმოაჩენს იესოს როგორც მთავარსარდალ მიქაელს, რომელიც იმარჯვებს ბოროტების ძალებზე და ათავისუფლებს ღვთის ხალხს სიკვდილის ძალაუფლებისგან.
   მაშასადამე, რადგანაც დანიელის წიგნის შესწავლას ვიწყებთ, ნუ დავივიწყებთ, რომ ცენტრალური ადგილი მასში ქრისტეს უჭირავს და ყოველ თავში შეგვიძლია ვიპოვოთ ის, რაც მხსნელზე მიგვითითებს.
   {როგორ ვისწავლოთ ქრისტეს შენარჩუნება ჩვენი ცხოვრების ცენტრში არა მხოლოდ ბრძოლისა და განსაცდელების პირობებში, არამედ ბედნიერებისა და კეთილდღეობის ჟამსაც? რატომ არის ეს მნიშვნელოვანი?}







ორშაბათი                                                                                                               30 დეკემბერი
დანიელის წიგნის სტრუქტურა
    დანიელის წიგნი ნაწილობრივ ივრითზე, ნაწილობრივ კი არამეულ ენაზე დაიწერა. მე-2-7 თავები (არამეულ ენაზე დაწერილი ნაწყვეტი) წარმოადგენს სტრუქტურას, რომელიც გვეხმარება, რომ დავინახოთ ამ ნაწყვეტის და მთლიანი წიგნის მთავარი იდეა:
ა. ნაბუქოდონოსორის ხილვა ოთხი სამეფოს შესახებ (დან. 2).
 ბ. ღმერთი იხსნის დანიელის მეგობრებს გავარვარებული ღუმელიდან  (დან. 3)
  გ. სამსჯავრო ნაბუქოდონოსორზე (დან. 4)
  გ’. სამსჯავრო ბელშაცარზე (დან. 5)
 ბ’. ღმერთი იხსნის დანიელს ლომების ხაროდან (დან. 6)
ა’. დანიელის ხილვა ოთხი სამეფოს შესახებ (დან. 7)
   ტექსტის ამგვარი შედგენით ავტორი მკითხველის ყურადღებას ამ ტექსტის ამ ნაწილის ძირითად თემაზე ამახვილებს და მას სტრუქტურის ცენტრში ათავსებს. მოცემულ ნაწყვეტში ეს არის გ და გ’ (დან.4 და 5). ამ თავებში ღმერთი ჩამოართმევს სამეფოს ნაბუქოდონოსორს (დროებით) და ბელშაცარს (სამუდამოდ). ამიტომ მე-2-7 თავებში აქცენტი კეთდება იმაზე, რომ ღმერთი ბატონობს მიწიერ მეფეებზე.
  წინასწარმეტყველური უწყების გადმოცემისა და მისი განმარტების ერთ-ერთი საუკეთესო ხერხი არის გამეორება. მაგალითად, ღმერთი ორ სიზმარს უჩვენებს ფარაონს ეგვიპტის უახლოესი მომავლის შესახებ (იხ. დაბ. 41:1-7). პირველ სიზმარში შვიდი ხორცდამჭლევებული ძროხა ჭამს შვიდ ხორცსავსე ძროხას. მეორეში – შვიდი გამოფიტული და ხორშაკისაგან გარუჯული თავთავი შთანთქავს შვიდ საღ და სავსე თავთავს. ორივე სიზმრის მნიშვნელობა ერთია: შვიდი უხვმოსავლიანი წლის შემდეგ შვიდწლიანი შიმშილობა დაისადგურებს.
  დანიელის წიგნში ღმერთი ასევე იყენებს გამეორების ხერხს. აქ არის ოთხი წინასწარმეტყველური ციკლი საერთო განმეორებადი სტრუქტურით, რაც ღმერთის აბსოლუტური მმართველობით მთავრდება. მართალია ყოველი წინასწარმეტყველება ცალკეულ სურათს წარმოადგენს, მაგრამ ერთად ისინი ერთსა და იმავე ისტორიულ პერიოდს მოიცავს, რომელიც წინასწარმეტყველის დროიდან დედამიწის ისტორიის უკანასკნელ ეტაპამდე გრძელდება, რაც ქვემოთ მოყვანილ ცხრილშია ასახული:




დან. 2	დან. 7	დან. 8,9	დან. 10-12
ბაბილონი	ბაბილონი
მიდია-სპარსეთი	მიდია-სპარსეთი	მიდია-სპარსეთი	მიდია-სპარსეთი
საბერძნეთი	საბერძნეთი	საბერძნეთი	საბერძნეთი
რომი	რომი	რომი	რომი
ღვთის სამეფოს დამყარება	ზეციური სამსჯავრო და ახალი დედამიწა	საწმიდრის განწმედა	მიქაელის აჯანყება

 {წაიკითხეთ დან. 2:44; ფსალმ. 9:8-13; 2პეტრ. 3:11-13. რა არის ამ მუხლებში ნათქვამი ღვთის ხალხის მომავალზე? როგორ განამტკიცებს ეს მუხლები ჩვენს იმედს?}

   სამშაბათი                                                                                                               31 დეკემბერი
აპოკალიფსური წინასწარმეტყველებანი დანიელის წიგნში
   დანიელის წიგნის წინასწარმეტყველებანი განსხვავდება სხვა ძვლაღთქმისეული მაცნეების უწყებებისაგან. დანიელის წინასწარმეტყველებანი აპოკალიფსურ ჟანრს განეკუთვნება, მაშინ, როდესაც სხვა წინასწარმეტყველებათა უმეტესობა ძველ აღთქმაში კლასიკური ჟანრის ნიმუშია. ამ ორი ჟანრის ერთმანეთისაგან გარჩევას უდიდესი მნიშვნელობა აქვს ბიბლიური წინასწარმეტყველების სწორი გაგებისთვის.
  აპოკალიფსურ წინასწარმეტყველებებს აქვს რიგი განმასხვავებელი ნიშნები.
 ხილვები და სიზმრები.  აპოკალიფსურ წინასწარმეტყველებებში ღმერთი ძირითადად სიზმრებს და ხილვებს იყენებს თავისი გზავნილის გადმოსაცემად. კლასიკურში – წინასწარმეტყველი იღებს "უფლის სიტყვას", რომელიც შეიძლება ხილვასაც შეიცავდეს. კლასიკურ წინასწარმეტყველებებში ფრაზა "უფლის სიტყვა" 1600-ჯერ გამოიყენება სხვადასხვა ვარიაციით.
 რთული სიმბოლიკა.  კლასიკურ წინასწარმეტყველებაში სიმბოლიკის რაოდენობა საკმაოდ შეზღუდულია, თანაც სიმბოლოები შეესაბამება რეალურ საგნებსა თუ მოვლენებს. აპოკალიფსურ წინასწარმეტყველებაში ღმერთი აჩვენებს სიმბოლოებსა და სახეებს, რომლებიც სამყაროს ჩვეულ სურათს სცილდება. მაგალითად, სხვადასხვა სახეობის ცხოველთა ნარევი ან ფრთიანი და რქებიანი ურჩხული.
 ღვთიური, უპირობო სუვერენული ძალაუფლება.  განსხვავებით კლასიკური წინასწარმეტყველებებისგან, რომელთა შესრულებაც ხშირად ადამიანის გამოხმაურებაზეა დამოკიდებული ისრაელთან ღმერთის მიერ დადებული აღთქმის კონტექსტში, აპოკალიფსური წინასწარმეტყველებები უპირობოა. ასეთ წინასწარმეტყველებაში ღმერთი აჩვენებს მსოფლიო იმპერიათა აღორძინებისა და დაცემის პერიოდებს, დანიელის ეპოქიდან დაწყებული ბოლო ჟამამდე. წინასწარმეტყველებათა ეს ტიპი ეფუძნება ღმერთის წინასწარხედვას  და სუვერენულ მმართველობას და ადამიანის არჩევანისაგან დამოუკიდებლად ისინი აუცილებლად  შესრულდება.
  {წაიკითხეთ იოან. 3:3-10. რომელი წინასწარმეტყველებაა ეს, კლასიკური თუ აპოკალიფსური? ახსენით თქვენი პასუხი. რას იტყვით დან. 7:6-ის შესახებ?}
   წინასწარმეტყველებათა ჟანრების გარჩევა აუცილებლად უნდა ვისწავლოთ. რისთვის? პირველ რიგში, ამგვარი კლასიფიკაცია მიგვითითებს იმაზე, რომ ჭეშმარიტებათა საუწყებლად ღმერთი სხვადასხვა გზას იყენებს (იხ. ებრ. 1:1). მეორე, ეს გვეხმარება უკეთ ჩავწვდეთ წმიდა წერილის სილამაზესა და სირთულეს. მესამე, ეს გვაძლევს საშუალებას განვმარტოთ ბიბლიური წინასწარმეტყველებები იმ ხერხებით, რომლებიც თანხმობაშია მთელი წმიდა წერილის მოწმობასთან და სწორად მივაწოდოთ სხვებს "ჭეშმარიტების სიტყვა" (2ტიმ. 2:15).
  {დღესდღეობით არსებობენ ისეთი ქრისტიანები, რომლებიც  ოს. 3:4,5; ამოს. 8:11 და ზაქ. 9:1-ზე დაყრდნობით მსოფლიო ისტორიის უკანასკნელ მოვლენებს ახლო აღმოსავლეთის ტერიტორიაზე ელიან. რატომ არის ეს განმარტება მცდარი? როგორ გვეხმარება ამ საკითხის გარკვევაში კლასიკური და აპოკალიფსური წინასწარმეტყველებების განმასხვავებელი თვისებების ცოდნა?}

ოთხშაბათი                                                                                                                           1 იანვარი
დროის ღვთიური მასშტაბი
    დანიელის წიგნის შესწავლისას არანაკლებ მნიშვნელოვანია ვიცნობდეთ აპოკალიფსურ წინასწარმეტყველებათა განმარტების ოთხ მიდგომას: პრეტერიზმი, ფუტურიზმი, იდეალიზმი და ისტორიზმი. პრეტერიზმი დანიელის წინში გადმოცემულ წინასწარმეტყველურ მოვლენებს განიხილავს უკვე წარსულში მომხდარად. ფუტურიზმი ამტკიცებს, რომ ამავე წინასწარმეტყველებებს ჯერ კიდევ უწერია მომავალში შესრულება. იდეალიზმი, თავის მხრივ, მიიჩნევს, რომ აპოკალიფსური წინასწარმეტყველებები სულიერი რეალობის სიმბოლოებია და არ გააჩნია არავითარი კონკრეტული ისტორიული დამოწმება.
   ამის საპირისპიროდ ისტორიზმი ამტკიცებს, რომ აპოკალიფსურ წინასწარმეტყველებებში ღმერთის მიერ გადმოცემულია ისტორიის უწყვეტი და თანმიმდევრული მიმდინარეობა წინასწარმეტყველის დროიდან ბოლო ჟამამდე. დანიელის წიგნის შესწავლისას ჩვენ დავინახავთ, რომ ყველა ძირითად ხილვაში (დან. 2,7,8,11) ეს ისტორიული მიმოხილვა სხვადასხვა ხედვის წერტილიდან და ახალი დეტალებითაა წარმოდგენილი. ადვენტისტური მოძრაობის პიონერები, ელენ უაითის ჩათვლით, დანიელისა და გამოცხადების წიგნის წინასწარმეტყველებებს ისტორიული თვალთახედვით იაზრებდნენ.
   {წაიკითხეთ რიცხვ. 14:34 და ეზეკ. 4:5,6. რას ნიშნავს ჩვეულებისამებრ "დღე" წინასწარმეტყველური ენის თანახმად?}
   დანიელის წიგნის შესწავლისას უნდა გვახსოვდეს, რომ წინასწარმეტყველური დროის ათვლა ხდება "წელიწადი ერთ დღეში" პრინციპით. მაშასადამე დღე წინასწარმეტყველებაში უტოლდება ერთ წელიწადს რეალურ ისტორიულ ჟამთასვლაში. ასე მაგალითად, წინასწარმეტყველება 2300 საღამოსა და დილის შესახებ უნდა გავიგოთ, როგორც 2300 წელი (იხ. დან. 8:14). ხოლო წინასწარმეტყველება 70 შვიდეულზე (კვირაზე) გულისხმობს 490 წელს (იხ. დან. 9:24-27).
  დროის ასეთი მასშტაბი რამდენიმე აშკარა მიზეზით არის გამართლებული: 1) რადგანაც ხილვებს სიმბოლური ხასიათი აქვს, მითითებული დროებიც სიმბოლური უნდა იყოს. 2) ამ ხილვებში აღწერილი მოვლენები ხანგრძლივ პერიოდებს მოიცავს, ზოგიერთი მათგანი კი "ბოლო ჟამს" ხდება. ეს კი ნიშნავს, რომ ასეთ წინასწარმეტყველებებებთან დაკავშირებული დროითი მონაკვეთები შესაბამისი დროითი კონტექსტის გათვალისწინებით უნდა განიმარტებოდეს. 3) პრინციპი "წელიწადი ერთ დღეში" დანიელის წიგნში დასტურდება. ამის ნათელი მაგალითია წინასწარმეტყველება 70 შვიდეულის შესახებ, რომელიც მოიცავს პერიოდს მეფე არტაქსერქსედან იესო ქრისტეს მესიად მოსვლამდე. ამგვარად, ყველაზე ნათელი და სწორი გზა დანიელის წიგნის წინასწარმეტყველურ დროით პერიოდებში გასარკვევად არის მათი განმარტება პრინციპით "წელიწადი ერთ დღეში".
   {დროსთან დაკავშირებული ზოგიერთი ეს წინასწარმეტყველება ასწლეულებს და ზოგჯერ ათასწლეულებს მოიცავს. რას გვეუბნება ეს მოთმინების შესახებ და როგორ ვისწავლოთ ის?}

ხუთშაბათი                                                                                                               2 იანვარი
დანიელის წიგნის აქტუალურობა
   მიუხედავად იმისა, რომ  დანიელის წიგნი 2500 წლის წინ დაიწერა, ის კვალავაც აქტუალურია 21-ე საუკუნეში მცხოვრები ღვთის ხალხისთვის. აღვნიშნოთ ის სამი სფერო, რომლებშიც დანიელის წიგნი შეიძლება აქტუალური იყოს დღეს ჩვენთვის.
  ღმერთი ხელმძღვანელობს ჩვენს ცხოვრებას. მაშინაც კი, როდესაც რაღაც ისე არ არის, როგორც უნდა იყოს, ღმერთი არ გვტოვებს. ჩვენი არასწორი მოქმედებების დროს ღმერთი კვლავ ხელმძღვანელობს მოვლენებს ჩვენს ცხოვრებაში, რათა საუკეთესო უბოძოს თავის შვილებს. დანიელის განსაცდელი ბაბილონში გვახსენებს იოსების განსაცდელს ეგვიპტეში და ესთერის განსაცდელს სპარსეთში. ეს სამი ახალგაზრდა უცხო ქვეყნის ტყვე იყო და წარმართული ერების წნეხის ქვეშ იმყოფებოდა. შემთხვევით დამკვირვებელს ისინი შეიძლება სუსტ და ღმერთისგან მიტოვებულ ადამიანებად მოჩვენებოდა. თუმცა უფალმა გააძლიერა და ყველაზე დიდებული გზით გამოიყენა ისინი. როდესაც განსაცდელს, ტანჯვასა და წინააღმდეგობებს ვაწყდებით, შეგვიძლია გავიხსენოთ თუ რა მოიმოქმედა ღმერთმა დანიელის, იოსებისა და ესთერისთვის. შეგვიძლია დარწმუნებული ვიყოთ, რომ უფალი არ მიგვატოვებს განსაცდელისა და ცდუნებების დროს.
   ღმერთი ხელმძღვანელობს ისტორიის მსვლელობას. როდესაც ჩვენი სამყაროს ცოდვითა და ძალადობით სავსე რეალობას ვაწყდებით, მღელვარება მოგვიცავს. მაგრამ დანიელის წიგნის უწყება იმაში მდგომარეობს, რომ ღმერთი აკონტროლებს ყველაფერს. ყოველი თავი მოწმობს იმას, რომ უფალი მართავს ისტორიას. ელენ უაითი წერდა: "ისტორიულ მატიანეებში იმპერიათა აღმაფრენები და დაცემები ისეა აღწერილი, თითქოს ეს ყველაფერი მხედართმთავართა ნებისა და  სიბრძნის დამსახურებით ხდებოდეს, მოვლენები კი მათი ძალაუფლებით, პატივმოყვარეობითა  და კაპრიზებით იყოს განპირობებული. მაგრამ ღმერთის სიტყვა ფარდას გვიხსნის და საშუალებას გვაძლევს გავხდეთ  ადამიანთა ინტერესებისა და ვნებების რთული დაპირისპირების მოწმენი, სადაც ყველაფერში, ყველაფრის მიღმა და ყველაფერზე ზემოქმედებენ ზეციური დესპანნი, რომლებიც შეუმჩნევლად, მაგრამ დაუღალავად შრომობენ, რომ შეასრულონ მოსიყვარულე ღმერთის ნება" (აღზრდა, გვ.173)
   ღმერთი ბოლო ჟამს მცხოვრებ თავის ერს აძლევს მისაბაძ მაგალითს. დანიელი და მისი მეგობრები არიან მაგალითი ისეთ საზოგადოებაში ცხოვრებისა, რომლის მსოფლმხედველობაც მნიშვნელოვნად განსხვავდება ბიბლიურისაგან. როდესაც მათ შესთავაზეს კომპრომისზე წასულიყვნენ, დამორჩილებოდნენ ბაბილონის სისტემას და უარი ეთქვათ უფლის რწმენაზე, მათ ღმერთის ერთგულება არჩიეს. მათი რწმენის გამოცდა და ღმერთისდამი აბსოლუტური ერთგულება შთაგონებაა ჩვენთვის, როდესაც მტრულ დამოკიდებულებას და დევნასაც კი ვაწყდებით სახარების რწმენის გულისთვის. ამავე დროს დანიელი გვიჩვენებს, რომ შესაძლებელია სახელმწიფოსა და საზოგადოების განვითარებაში საკუთარი წვლილის შეტანა და ამავე დროს ღმერთის ერთგულების შენარჩუნება.
   {წაიკითხეთ დან. 9:23; დან. 10:11,12 და მათ. 10:29-31. რას გვეუბნება ეს მუხლები იმის შესახებ, თუ როგორ არის ღმერთი დაინტერესებული ჩვენი პირადი ბრძოლით?}

   პარასკევი                                                                                                                         3 იანვარი
შემდგომი გამოკვლევისათვის
     "ბიბლია არის სახელმძღვანელო ყველასათვის, ვინც უფლის ნების შეცნობას ისწრაფვის. ღმერთმა ადამიანებს მისცა "ჭეშმარიტი წინასწარმეტყველური სიტყვა"; ანგელოზებმა და თვით უფალმა იესომაც განუმარტეს დანიელს და იოანეს ის, რაც უნდა მოხდეს მალე. ჩვენს გადარჩენასთან დაკავშირებული უმნიშვნელოვანესი ჭეშმარიტებანი არ არის საიდუმლოებით მოცული და დაფარული. ისინი იმგვარადაა გახსნილი ჩვენთვის, რომ ჭეშმარიტების მძებნელი არ დაიბნეს და არაფერში არ შეცდეს. უფალმა აბაკუმ წინასწარმეტყველის მეშვეობით განაცხადა: "ჩაწერე ხილვა და ფიქალებზე ამოკვეთე, რომ სწრაფად წაიკითხოს მკითხველმა" (აბაკ. 2:2). უფლის სიტყვა გასაგებია ყველასთვის, ვინც ლოცვით შეისწავლის მას. და ყოველი ერთგული, პატიოსანი ადამიანი მიიღებს ამ ჭეშმარიტების ნათელს; "შუქი იღვრება წმიდისათვის" (ფს.86:11). ვერცერთი საზოგადოება ვერ მიიღებს სულიერ ზრდას, თუკი მისი წევრები არ დაუწყებენ ძებნას ჭეშმარიტებას, როგორც "დაფარულ განძს""  (ე. უაითი, დიადი ბრძოლა, გვ.521,522).
   "შეისწავლეთ დანიელისა და მისი მეგობრების ისტორია. მართალია რთულ ვითარებაში იმყოფებოდნენ და ყველა მხრიდან საკუთარი სურვილების დაკმაყოფილების ცდუნებები უტევდათ, დანიელი და მისი მეგობრები  თაყვანს სცემდნენ და ადიდებდნენ ღმერთს თავიანთ ყოველდღიურობაში. მათ მტკიცედ გადაწყვიტეს თავიდან აეცილებინათ ყოველგვარი ბოროტება, არ სურდათ მტრის გზაზე დადგომა. და ღმერთმა დააჯილდოვა მათი ერთგულება ულევი კურთხევებით" (Eლლენ G/ ჭჰიტე. Mანუსცრიპტ ღელეასეს, ვოლ. 4, პპ. 169, 170)
კითხვები მსჯელობისთვის:
  1. დანიელის წიგნის შესწავლისას ჩვენ ვხედავთ ერთ უტყუარ ფაქტს. გარდა იმისა, რომ ღმერთი მთელს ერებზე ბატონობს, ის ასევე ძალიან ახლოს იცნობს თითოეულ ცალკე აღებულ ადამიანს. მაგალითად, დანიელის წიგნის მე-2 თავში ის წარმართ მეფეს უგზავნის სიზმარს. ძილის დროს სხვის გონებაში  შეღწევის და მასზე ზემოქმედების უნარი გვაჩვენებს ღმერთის ისეთ სიახლოვეს ადამიანთან, რომელსაც ვერ ჩავწვდებით. ამავდროულად, სიზმრის შინაარსი მიუთითებს იმაზე, რომ ღმერთი აკონტროლებს უზარმაზარ მსოფლიო იმპერიებს და დასაწყისიდანვე იცის, როგორი იქნება დასასრული. როგორ შეუძლია ამ ფაქტს, რომ გვანუგეშოს და მოგვცეს იმედი? რას გაგრძნობინებთ იმის გაცნობიერება, რომ უფალი ესოდენ ახლოს არის თქვენთან და იცნობს თქვენს ფიქრებს?
 2. გაკვეთილზე განიხილეთ განსხვავება კლასიკურ და აპოკალიფსურ წინასწარმეტყველებებს შორის. აღნიშნულ წინასწარმეტყველებათა რა ნიმუშების პოვნაა კიდევ შესაძლებელი წმიდა წერილში?

გაკვეთილი 2                                                                                                             4-10 იანვარი
იერუსალიმიდან – ბაბილონში
    გამოსაკვლევი ბიბლიური მუხლები: 4მეფ. 21:10-16; დან. 1; გალატ. 2:19,20; მათ. 16:24-26; 2კორ. 4:17; იაკ. 1:5.
  სამახსოვრო მუხლი: "მოჰმადლა ღმერთმა ამ ოთხ ყმაწვილს ცოდნა და გონიერება ყველა წიგნსა და სიბრძნეში. დანიელს კი ამას გარდა გაეგებოდა ყველა ხილვა და სიზმარი" (დან. 1:17).
     ბიბლია მუდმივად მიუთითებს დაცემული კაცობრიობის ნაკლოვანებებსა და სისუსტეებზე. დაბადების წიგნის  მე-3 თავიდან მოყოლებული ჩვენ შეგვიძლია თვალი ვადევნოთ ცოდვის სავალალო შედეგებს. მაგრამ ამავდროულად ჩვენ ვხედავთ ისეთი ადამიანების მაგალითს, რომლებიც განსაცდელისა და გასაჭირის პირისპირაც ღმერთის ერთგულნი დარჩნენ. ასეთი ერთგულების ყველაზე ნათელ მაგალითს სწორედ დანიელის წიგნში ვხვდებით.
   მაგრამ ამ წიგნის შესწავლისას უნდა გვახსოვდეს, რომ მისი ჭეშმარიტი გმირი ღმერთია. ჩვენ იმდენად ვართ მიჩვეული ისტორიებს, რომლებიც დანიელისა და მისი მეგობრების ერთგულებას უსვამს ხაზს, რომ შეიძლება დაგვავიწყდეს განვადიდოთ ის, ვინც არიგებდა და მხარს უჭერდა ამ ოთხ ყმაწვილს, როდესაც ისინი ბაბილონის იმპერიის სიდიადეს და მის ცდუნებებს უპირისპირდებოდნენ. ერთგულების შენარჩუნება საკმაოდ რთული გამოცდაა მაშინაც კი, როდესაც საკუთარ ქვეყანაში და მშობლიურ ქალაქში იმყოფები, რომ არაფერი ვთქვათ უცხო ქვეყნის კულტურისა და რელიგიის წნეხზე. მაგრამ მთავარი გმირები იღებენ ამ გამოწვევას, რადგან პავლეს მსგავსად, მათ "იციან, ვისაც ერწმუნნენ" (2ტიმ. 1:12) და ენდობიან მას.

კვირადღე                                                                                                                            5 იანვარი
ღმერთის ბატონობა
   დანიელის წიგნი ერთი შეხედვით დამარცხების მწუხარე ამბით იწყება. იუდა ნაბუქოდონოსორს დანებდა და ტაძრის ჭურჭელი იერუსალიმიდან შინყარის ქვეყანაში გადაიტანეს. სიტყვა "შინყარით" ბიბლიაში ბაბილონის გოდოლის მშენებლობის ადგილი მოიხსენიება (იხ. დაბ. 11:2). ეს მიწა ღმერთის წინააღმდეგ ღია გამოწვევის სიმბოლოდ იქცა. მაგრამ თუ ბაბილონის გოდოლის მშენებელთა ცამდე მიღწევის მცდელობა მარცხით დასრულდა, დან.1-ში აღწერილი ტრიუმფი იმის მიმანიშნებელია, რომ ნაბუქოდონოსორმა და მისმა "ღმერთებმა" შინყარის ქვეყანაში ისრაელის ღმერთს სძლიეს.
   ამის მიუხედავად, დანიელის წიგნის პირველი სტრიქონების თანახმად, იერუსალიმის ალყაში მოქცევა არა ბაბილონის მეფის ძალთა უპირატესობის ხარჯზე მოხდა, არამედ იმიტომ, რომ "ხელში ჩაუგდო მას უფალმა იეჰოაკიმი, იუდას მეფე" (დან. 1:2). ღმერთი არაერთგზის აფრთხილებდა თავის ერს, რომ თუ დაივიწყებენ მას და დაარღვევენ რჯულს, უცხო ქვეყნის ტყვეებად იქცევიან. მაშასადამე, დანიელმა და მისმა მეგობრებმა იცოდნენ, რომ დიდებულ ბაბილონშიც და მის საზღვრებს გარეთაც ისტორიის მსვლელობას ცისა და დედამიწის ღმერთი ხელმძღვანელობს. სწორედ ასეთი მკაფიო წარმოდგენა ღმერთის ბატონობის შესახებ ეხმარებოდა მათ, ანიჭებდა ძალას და სიმამაცეს, რომ გამკლავებოდნენ ბაბილონის იმპერიის ცდუნებებს და ზეწოლას.
   {წაიკითხეთ 4მეფ. 21:10-16; 4მეფ. 24:18-20 და იერ. 3:13. რატომ ჩაუგდო ხელში ღმერთმა ბაბილონელებს იუდა და იერუსალიმი?}
    21-ე საუკუნის პრობლემებთან შეჯახებისას ნუ დავივიწყებთ ღმერთის ბატონობის შესახებ, რომელზეც ასე მკაფიოდ საუბრობს დანიელის წიგნი. ღმერთი, რომელსაც ვემსახურებით არა მხოლოდ წარმართავს ისტორიის მსვლელობას, არამედ მოწყალედ თანამონაწილეობს თავისი ხალხის ცხოვრებაშიც, რათა სირთულის ჟამს დროული დახმარება აღმოუჩინოს. და როგორც მოგვიანებით ვიხილავთ, იმას, რაც უფალმა ებრაელი ტყვეებისთვის გააკეთა, ბოლო ჟამს ის კვლავაც გააკეთებს თავისი ხალხისთვის, მიუხედავად თავდასხმებისა მათზე და მათ რწმენაზე.
   {რა განსაცდელების წინაშე დგას ახლა თქვენი რწმენა? რა არის ამ პრობლემების წყარო: წუთისოფლის ზეგავლენა, უთანხმოებები ეკლესიაში თუ პირადად თქვენი ხასიათის ნაკლოვანებები? როგორ შეგიძლიათ ისწავლოთ ღმერთის იმ ძალაზე დაიმედება, რომელსაც შეუძლია დაგეხმართ ამ ყველაფრის დაძლევაში?}

ორშაბათი                                                                                                                             6 იანვარი
ზეწოლა რწმენაზე
    {წაიკითხეთ დან. 1. რა ზეწოლას ახდენდნენ ამ ახალგაზრდებზე, რომ ისინი წარმართულ გარემოს დაქვემდებარებოდნენ?}
   ბაბილონში ჩასვლისთანავე ოთხ ყმაწვილს რწმენის სერიოზულ გამოცდა დახვდა. ისინი სპეციალური გადამზადებისთვის აირჩიეს, რათა შემდგომში მეფისთვის მსახურება შეძლებოდათ. უძველეს დროში მეფეები ხშირად ირჩევდნენ საუკეთესოებს თავიანთი ტყვეებიდან თავიანთ სასახლეებში მსახურების გასაწევად, ამით ისინი მეფისა და დამპყრობელთა ღმერთებისდამი ერთგულების მოპოვებას ცდილობდნენ. მთელი ეს პროცესი ერთგვარ იდეოლოგიურ დამუშავებაზე იყო მიმართული, რასაც მსოფლმხედველობის ცვლილებამდე უნდა მიეყვანა. ამ პროცესის ფარგლებში იუდეველ ტყვეებს ახალი სახელები მიანიჭეს, რათა განემტკიცებინათ საკუთარი  ძალაუფლება მათზე და  ეიძულებინათ მიეღოთ ბაბილონური კულტურა და ფასეულობები. მათი ნამდვილი სახელები ისრაელის ღმერთზე მიუთითებდა, მაგრამ ისინი უცხოტომელთა კერპების სახელებით ჩაანაცვლეს.  გარდა ამისა, მეფემ გამოსცა განკარგულება, რომ ახალგაზრდებს სამეფო სუფრიდან ენადიმათ. იმ პერიოდისათვის ეს მეფისადმი ერთგულებისა და მორჩილების უმაღლესი მაჩვენებელი იყო. იქიდან გამომდინარე, რომ საკვებს იმპერიის ღმერთს ან ღმერთებსაც სთავაზობდნენ ხოლმე, აქ საჭმელს ღრმად რელიგიური დატვირთვაც ჰქონდა. როგორც ჩანს, ეს მეფის რელიგიის გაზიარებას გულისხმობდა.
   ამგვარად, დანიელი და მისი მეგობრები საკმაოდ რთულ ვითარებაში აღმოჩნდნენ.  იმპერიის სისტემის ზეწოლის მიუხედავად სიცოცხლისა და ღმერთისადმი ერთგულების შენარჩუნებაში მხოლოდ სასწაული თუ დაეხმარებოდა. მდგომარეობას კიდევ უფრო ართულებდა ის ფაქტი, რომ თვით ბაბილონი, ქალაქი, რომელშიც ისინი იმყოფებოდნენ, ადამიანურ მიღწევათა მონუმენტურ ძეგლს წარმოადგენდა. ბაბილონურ ტაძართა არქიტექტურული მშვენიერება, შეკიდული ბაღები, მდინარე ევფრატი, რომელიც მთელ ქალაქს კვეთდა: ყოველივე ეს ქალაქს უძლეველობისა და სიდიადის იერსახეს უქმნიდა. ამგვარად, დანიელს და მის მეგობრებს ამ სისტემის ყველა უპირატესობის გამოყენებით სამსახურეობრივი წინსვლის შესაძლებლობა ეძლეოდათ. მათთვის შესაძლებელი იყო ბაბილონის ტყვეობის სიმძიმის გაცვლა მომგებიან სამეფო სამსახურზე. მაგრამ წავლენ თუ არა ისინი კომპრომისზე საკუთარ პრინციპებთან დიდებისკენ მიმავალი "ადვილი გზის" უზრუნველსაყოფად?
    {რა არგუმენტებით შეეძლოთ ამ ახალგაზრდებს თავიანთი მრწამსის დათმობის გამართლება? როგორ მოიქცეოდით თქვენ მსგავს, ან უფრო მზაკვრულ განსაცდელს რომ შეხვედროდით?}

სამშაბათი                                                                                                                                 7 იანვარი
მტკიცე გადაწყვეტილება
   {წაიკითხეთ დან. 1:7-20. როგორ არის ამ ნაწყვეტში გამოვლენილი შემდეგი ორი ფაქტორი - დანიელის თავისუფლება და ღმერთის ჩარევა? რა მნიშვნელოვანი პრინციპი იჩენს აქ თავს?}
   როგორც ჩანს ოთხი მეგობარი სახელების შეცვლის წინააღმდეგი არ ყოფილა, ვიწრო წრეში მათ ხომ ყოველთვის შეუძლიათ ერთმანეთს ნამდვილი სახელით მიმართონ. მაგრამ რაც შეეხება საკვებსა და ღვინოს სამეფო სუფრიდან, აქ უკვე საჭირო იყო რომ გადაეწყვიტათ  -  მიეღოთ თუ არა. ოთხი ყმაწვილის თავისუფალი არჩევანი ამ სიტუაციაში ძალიან მნიშვნელოვანია.
   თუკი საჭურისთა მთავარს მათი სახელების შეცვლა შეეძლო, მენიუს შეცვლასაც შეძლებდა. არსებობს ოთხი მიზეზი იმისა, თუ რატომ არ ისურვა ამ ოთხეულმა სამეფო სუფრიდან საკვების მიღება.
  პირველ რიგში, სამეფო სუფრის კერძები შეიძლებოდა უწმიდური ხორცის შემცველი ყოფილიყო (იხ. ლევ. 11). მეორე - სამეფო სუფრაზე საკვების გაწყობამდე მას ჯერ კერპებს ან ღვთაებებს სწირავდნენ მსხვერპლის სახით. ამიტომ როდესაც დანიელი ყოველგვარი ხრიკებისა და სიცრუის გარეშე განმარტავს, რომ მისი თხოვნა რელიგიურ შეხედულებებს ეფუძნება და სამეფო სუფრას მისი და მისი მეგობრების შებილწვა შეუძლია (იხ. დან. 1:8), ეს დიდი სიმამაცის გამოვლინებაა.
   თუ გადავხედავთ დანიელისა და ბაბილონის მეთაურის ურთიერთობას, დავინახავთ რამდენიმე მომენტს. პირველი – დანიელს მშვენივრად ესმის, თუ რა რთულ ვითარებაში შეიძლება აღმოჩნდეს საჭურისთა მთავარი, ამიტომ სთავაზობს, რომ ექსპერიმენტი ჩაატარონ. მათ მიერ არჩეული საკვების ათი დღის განმავლობაში მიღება საკმარისი უნდა ყოფილიყო იმისათვის, რომ ამგვარი დიეტის უპირატესობები ეჩვენებინათ და მმართველის შიშები გაეფანტათ. მეორე - დანიელის დარწმუნებულობა იმაში, რომ ასეთ მოკლე დროში შედეგი აუცილებლად დადებითი იქნება, ღმერთისდამი აბსოლუტური ნდობიდან მომდინარეობს. მესამე - მენიუში ბოსტნეულისა და წყლის სასარგებლოდ გაკეთებული არჩევანი მიანიშნებს ღმერთის ბრძანებაზე კვებასთან დაკავშირებით ადამიანის შექმნის დროს (იხ. დაბ. 1:29). შესაძლოა ამ ფაქტმაც იქონია გავლენა დანიელის არჩევანზე. რადგან რა შეიძლება იყოს იმ საკვებზე უკეთესი, რომელიც თავდაპირველად განაწესა ადამიანთათვის მოსიყვარულე შემოქმედმა?
   {რატომ არის ასეთი მნიშვნელოვანი დანიელის არჩევანი, რომლის წყალობითაც ღმერთმა სწორედ ასე დაიწყო მოქმედება? (იხ. დან. 1:9). რა გაკვეთილების გამოტანა შეგვიძლია ამ ისტორიიდან ჩვენი ყოველი არჩევანის მნიშვნელობასთან დაკავშირებით? რა გავლენას უნდა ახდენდეს ჩვენი ღმერთისდამი ნდობა ჩვენს არჩევანზე?}

ოთხშაბათი                                                                                                                             8 იანვარი
უმანკონი და ბრძენნი
    დანიელი და მისი მეგობრები მეფის სამსახურებლად აირჩიეს, რადგან ისინი ნაბუქოდონოსორის სამეფო სტანდარტებს აკმაყოფილებდნენ. მეფის სიტყვების თანახმად, სამეფო სამსახურში მყოფნი უნდა იყვნენ "შესახედავად მშვენიერი" და "უნაკლო" (დან. 1:4). საინტერესოა, რომ მსხვერპლები და საწმიდარში მომსახურე ადამიანებიც "უნაკლონი" უნდა ყოფილიყვნენ (ლევ. 22:17-25; ლევ. 21:16-24). როგორც ჩანს თავის სასახლეში სამსახურებლად ასეთი კრიტერიუმების წამოყენებით ბაბილონის მეფე საკუთარ თავს ისრაელის ღმერთს ადარებს. მეორე მხრივ ასეთმა მოთხოვნებმა შეიძლება გვაფიქრებინოს, რომ დანიელი და მისი მეგობრები ცოცხალი მსხვერპლები იყო ღმერთისთვის, რადგან ბაბილონის იმპერიაში განსაცდელების წინაშე აღმოჩნდნენ.
   {წაიკითხეთ გალ. 2:19,20; მათ. 16:24-26 და 2კორ. 4:17. რას გვაუწყებს ეს მუხლები იმის შესახებ, თუ როგორ შეგვიძლია შევინარჩუნოთ ერთგულება ყველა იმ ცდუნების დროს, რომელსაც ვაწყდებით?}
   ღმერთმა მიუზღა ოთხ იუდეველ ტყვეს მათი ერთგულებისთვის და ათდღიანი გამოცდის შემდეგ ისინი გაცილებით უკეთ და ჯანმრთელად გამოიყურებოდნენ, ვიდრე ისინი, ვინც სამეფო სუფრიდან ჭამდა. ამგვარად ღმერთი აძლევს თავის ოთხ მსახურს "ცოდანასა და გონიერებას ყველა წიგნსა და სიბრძნეში", ხოლო დანიელს "გაეგებოდა ყველა ხილვა და სიზმარი" (დან. 1:17). ეს ნიჭი მნიშვნელოვანი იქნება დანიელის წინასწარმეტყველურ მსახურებაში.
   მსგავსად იმისა, თუ როგორ დააჯილდოვა ღმერთმა თავის მსახურთა რწმენა ბაბილონის სასახლეში, ის დღესაც გვაძლევს სიბრძნეს, როდესაც ამქვეყნიურ განსაცდელებს ვაწყდებით. დანიელისა და მისი მეგობრების გამოცდილება გვიჩვენებს, რომ უმანკოების შენარჩუნება დღევანდელ გარყვნილ საზოგადოებაშიც შესაძლებელია. ჩვენ ასევე ვხედავთ, რომ არ არის აუცილებელი წუთისოფლისა და მისი კულტურული ცხოვრებისაგან გარიყვა იმისათვის, რომ ღმერთს ვემსახუროთ. დანიელი და მისი მეგობრები არა მხოლოდ ბაბილონური კულტურის ნაწილად იქცნენ, რომელიც ცრუ სწავლებებს, ცრუ შეხედულებებსა და მითებს ეფუძნებოდა, არამედ შეისწავლიდნენ კიდეც მას. და ამის მიუხედავად, მათ შეძლეს ღმერთის ერთგულების შენარჩუნება.
   {მიუხედავად იმისა თუ სად ვცხოვრობთ, ჩვენს წინაშე დგას ამოცანა, რომ შევინარჩუნოთ ერთგულება იმისა, რისიც გვწამს, ყველა იმ კულტურული თუ სოციალური გავლენის მიუხედავად, რომელიც ეწინააღმდეგება ჩვენს რწმენას. განსაზღვრეთ თქვენი კულტურის ნეგატიური გავლენები და დაუსვით საკუთარ თავს შეკითხვა: რამდენად წარმატებით ვეწინააღმდეგები მას?}

 ხუთშაბათი                                                                                                                   9 იანვარი
დასკვნითი გამოცდა
    {წაიკითხეთ დან. 1:17-21. რამ გამოიწვია ოთხი ყმაწვილის წარმატება? (იხ. აგრეთვე იობ. 38:36; იგავ. 2:6; იაკ. 1:5)}
    "ბაბილონის უნივერსიტეტში" ოთხწლიანი სწავლის შემდეგ ოთხი იუდეველი ახალგაზრდა დასკვნითი გამოცდის ჩასაბარებლად წარდგა მეფის წინაშე. ისინი არა მხოლოდ გარეგნულად იყვნენ სხვებზე უკეთესი შესახედავი, არამედ ცოდნასა და სიბრძნეშიც ფლობდნენ უპირატესობას. გასაკვირი არაა, რომ ოთხივე მათგანი აირჩიეს მეფის სამსახურებლად. უნდა გვახსოვდეს, რომ ეს "ცოდნა და გონიერება" უდავოდ შეიცავდა მრავალ წარმართულ ელემენტს. ამის და მიუხედავად, მათ აითვისეს მასალა, და როგორც ჩანს, არაჩვეულებრივი განსწავლულობა გამოამჟღავნეს იმაში, რისიც არ სწამდათ.
   ნაბუქოდონოსორს შეეძლო ეფიქრა, რომ ასეთი ბრწყინვალე მიღწევები სასახლის იმ დიეტისა და სასწავლო პროგრამის დამსახურებაა, რომელიც ამ ოთხმა სტუდენტმა გაიარა. მაგრამ დანიელმა და მისმა მეგობრებმა იცოდნენ, (და ეს ისტორია ნათლად მიუთითებს ამაზე), რომ მათ ბრწყინვალე შედეგებს საერთო არაფერი ჰქონიათ ბაბილონურ სისტემასთან. ყველაფერი ღმერთისაგან მომდინარეობდა. რა ნათელი მაგალითია იმისა, თუ რა შეუძლია ღმერთს გააკეთოს მის მოიმედეთათვის! ჩვენ არ უნდა შევუშინდეთ მასობრივი ინფორმაციის საშუალებათა ყოვლისმომცველ ძალას, სახელმწიფოს და ნებისმიერ სხვა ორგანიზაციას, რომელიც შეეცდება ჩვენი, როგორც ღვთის შვილების იდენტობის განადგურებას. თუ მივენდობით ღმერთს, შეგვიძლია დარწმუნებული ვიყოთ იმაში, რომ სირთულის ჟამს ის აუცილებლად დაგვიჭერს მხარს და დაგვიფარავს ყველა უბედურებისგან. ძირითადი პრინციპი ჩვენთვის ისაა, რომ შევძლოთ სწორი არჩევანის გაკეთება მაშინ, როდესაც რწმენის გამოცდას ვაწყდებით.
   დანიელის 1-ლი თავის შესწავლისას შეგვიძლია გამოვყოთ რამდენიმე უმნიშვნელოვანესი ჭეშმარიტება ღმერთის შესახებ: 1) ღმერთი აკონტროლებს ისტორიის მსვლელობას. 2) ღმერთი გვაძლევს სიბრძნეს, რომ შევძლოთ სწორი გადაწყვეტილებების მიღება ამ ჩვენთვის მტრულ სამყაროში. 3) ღმერთი აჯილდოვებს თავის ერთგულთ, მათ, ვინც მტკიცეა თავის შეხედულებებსა და ცხოვრების წესში.
   {პირველი თავის დასასრულს ვკითხულობთ: "და იყო იქ დანიელი კიროსის პირველ წლამდე". კიროსის მოხსენიება აქ ძალიან მნიშვნელოვანია: ეს იმედის სხივია დევნილობის პერიოდში. ღმერთმა აირჩია კიროსი, რომ გაეთავისუფლებინა თავისი ხალხი და დაებრუნებინა იერუსალიმში. მიუხედავად იმისა, რომ ეს თავი დამარცხებითა და განდევნით იწყება, მას შინ დაბრუნების იმედის სხივი ასრულებს. ასეთია ჩვენი ღმერთი: ჩვენი ცხოვრების ყველაზე რთულ მომენტებშიც, ის იმედის შუქს გვფენს, რათა შევძლოთ იმ დიდებისა და სიხარულის დანახვა, რომელიც ჩაანაცვლებს ტანჯვასა და ტკივილს.}

პარასკევი                                                                                                                     10 იანვარი
შემდგომი გამოკვლევისათვის
   "დანიელი და მისი მეგობრები ბაბილონში ახალგაზრდა ასაკში ალბათ უფრო ბედნიერები იყვნენ, ვიდრე იოსები თავის ადრეულ ასაკში ეგვიპტეში. მაგრამ, ამის მიუხედავად, ისინიც არანაკლებ რთულ განსაცდელებს წააწყდნენ. ყველაზე მოკრძალებული იუდეველური ოჯახიდან ისინი მოხვდნენ ყველაზე დიდებულ ქალაქებში,  დიადი მონარქის სასახლეში, შემდეგ კი სამეფო სამსახურისათვის გაიარეს სწავლება. ვერაგი იყო მათი გარემომცველი ცდუნებები მდიდრულ უზნეო სასახლეში. გამარჯვებულები ტრაბახით აღნიშნავდნენ, რომ უფლის თაყვანისმცემელნი ბაბილონის ტყვეები გახდნენ, რომ მათი ტაძრის ძვირფასი ჭურჭელი ახლა ბაბილონელ ღვთაებათა ტაძრის საკუთრებაა, რომ თავად ისრაელიანთა მეფეც ბაბილონელთა ტყვეობაშია, ეს კი მათთვის იმას ნიშნავდა, რომ მათი რელიგია და ჩვეულებები უფრო ღირსეულია, ვიდრე ებრაელების. ასეთ ვითარებაში, იმ დამცირების მეშვეობით, რომელიც ისრაელმა ღმერთის რჯულის უგულებელყოფით დაიტეხა თავს, ღმერთი უმოწმებდა ბაბილონს თავის აღმატებულობას, თავის მოთხოვნათა სიწმიდეს და მის მორჩილებაში ცხოვრების უსაფრთხოებას. და ამ დამოწმებას მათი მეოხებით უგზავნიდა, ვინც, ყველა სირთულის მიუხედავად, ინარჩუნებდა მის მიმართ ერთგულებას " (ე. უაითი, აღზრდა, გვ. 54).
 კითხვები მსჯელობისათვის
   1. განიხილეთ სხვადასხვა კულტურული და სოციალური პრობლემა, რომელსაც თქვენ, როგორც ქრისტიანები აწყდებით საზოგადოებაში. რა პრობლემებია ეს და როგორ შეუძლია მთლიანობაში ეკლესიას ისწავლოს მათზე რეაგირება?
  2. დაფიქრდით იმაზე, თუ  როგორი ადვილი იქნებოდა დანიელისა და მისი მეგობრებისათვის საკუთარ რწმენასთან კომპრომისზე წასვლა. ბაბილონელები ხომ დამპყრობლები იყვნენ. ებრაელმა ხალხმა მარცხი განიცადა.  რა "მტკიცებულებები" იყო კიდევ საჭირო იმისათვის, რომ ბაბილონელი "ღმერთების" ისრაელის ღმერთზე უპირატესობა დამტკიცებულიყო? რომელ მნიშვნელოვან ბიბლიურ ჭეშმარიტებებს შეეძლო მათი გამხნევება და დახმარება იმ რთულ ვითარებაში? (იხ. იერ. 5:19; იერ. 7:22-34). რატომ არის ასეთი  მნიშვნელოვანი ღმერთის სიტყვის ცოდნა და "ნამდვილი ჭეშმარიტების" დაცვა?
  3. რატომ არის ერთგულება მნიშვნელოვანი არა მხოლოდ ჩვენთვის, არამედ ასევე მათთვის, ვისაც ეს ერთგულება უმოწმებს ჩვენი უფლის ხასიათის შესახებ, უფლისა, რომელსაც ვცდილობთ რომ ვემსახუროთ?

გაკვეთილი 3                                                                                                                           11-17 იანვარი
საიდუმლოდან  - გაცხადებამდე
   გამოსაკვლევი ბიბლიური მუხლები: დან. 2:1-16; საქმე. 17:28; დან. 2:17-49; ფსალმ. 137; იოან.15:5; რჯლ. 32:4; 1პეტრ. 2:4;
  სამახსოვრო მუხლი: "ამეტყველდა დანიელი და თქვა: ‘კურთხეულ იყოს ღვთის სახელი უკუნითი უკუნისამდე, რადგან მისია სიბრძნე და ძალა’" (დან. 2:20).
    გრენლანდიის გარშემო არსებული წყლები უამრავი სხვადასხვა ფორმისა და ზომის აისბერგით არის სავსე. ზოგჯერ ყინულის მომცრო ბელტები ერთი მიმართულებით მოძრაობენ, ხოლო მათი უფრო მასიური "თანამოძმენი" - მათ საპირისპიროდ. ეს იმის გამო ხდება, რომ ზედაპირზე არსებულმა ქარებმა შეიძლება გაიტაცონ მცირე ზომის ყინულის ნატეხები, ხოლო დიდ აისბერგებს ოკეანის სიღრმეში არსებული დინებები ამოძრავებს. როდესაც ისტორიას გადავავლებთ თვალს და დავაკვირდებით ხალხთა აყვავებისა და დაცემის ისტორიებს, შეგვიძლია დავინახოთ მსგავსება წყლის  ზედაპირზე ქარებსა და ღრმა ოკეანურ დინებებთან. ქარები ყველაფერ ცვალებადსა და შემთხვევითს წარმოადგენს, ისევე, როგორც ადამიანის ნება. მაგრამ ამ ქროლვასა და შტორმთან ერთად მოქმედებს სხვა ძალაც, რომელიც ბევრად უფრო მძლავრია და ღრმა ოკეანურ დინებას ჰგავს. ეს ღმერთის ბრძნული და სუვერენული განზრახვებია. ე. უაითი წერდა: "მაგრამ ვარსკვლავთა წინასწარგანსაზღვრულ მუდმივ გზაზე მოძრაობის მსგავსად, უფლის ზრახვებმა არ იცის არც აჩქარება და არც შეყოვნება" (ქრისტე - წუთისოფლის იმედი, გვ. 32). ერთი შეხედვით, ერების, იდეოლოგიებისა და პოლიტიკური პარტიების აღმავლობა და დაცემა, ერთი კონკრეტული ადამიანის ნებაზეა დამოკიდებული, მაგრამ დანიელის წიგნის მე-2 თავი გვიჩვენებს, რომ სწორედ ღმერთი ხელმძღვანელობს კაცობრიობის ისტორიას და ის თავისი დასასრულისკენ მიჰყავს.

კვირადღე                                                                                                                                        12 იანვარი
ღმერთის სიახლოვე
   {წაიკითხეთ დან. 2:1-16. რა კრიზისი დგება დანიელისა და მისი მეგობრების ცხოვრებაში იმ სიზმრის გამო, რომელიც უფალმა აჩვენა მეფეს?}
   უძველეს სამყაროში სიზმრებისადმი ძალიან სერიოზული დამოკიდებულება ჰქონდათ. თუ სიზმარი ცუდ წინათგრძნობას იწვევდა, მას განმარტავდნენ, როგორც მოსალოდნელ კატასტროფაზე ერთგვარ მინიშნებას. აქედან გამომდინარე გასაგები ხდება, თუ რატომ იყო ნაბუქოდონოსორი ასე აღელვებული სიზმრით, რომელსაც ვერ იხსენებდა, რაც ამ სიზმარს კიდევ უფრო ავის მომასწავებელს ხდიდა. ბაბილონელ ბრძენკაცებს მიაჩნდათ, რომ ღმერთებს შეუძლიათ სიზმრების განმარტება, მაგრამ ამ კონკრეტულ შემთხვევაში ისინი ვერაფერს აკეთებდნენ, რადგან მეფეს დაავიწყდა თავისი სიზმარი. მეფეს რომ თავისი სიზმარი გაემხილა მათთვის, ისინი შესთავაზებდნენ თავიანთ განმარტებას ისე, რომ მისი გული მოეგოთ. მაგრამ ამ უპრეცედენტო შემთხვევაში, როდესაც ბრძენკაცებმა ვერ შეძლეს მეფისთვის ეთქვათ, თუ რა დაესიზმრა მას, ისინი იძულებული გახდნენ ეღიარებინათ, რომ ამ საქმეს "ვერავინ შეუსრულებს მეფეს იმ ღმერთების მეტი, რომლებიც ძე-ხორციელთა შორის არ მკვიდრობენ" (დან. 2:11).
   სასოწარკვეთილი მეფე ბაბილონის ყველა ბრძენკაცის დახოცვის ბრძანებას გასცემს. ასეთი სისასტიკე ძველ სამყაროში ახალი არ იყო. ისტორიული წყაროები მოწმობს, რომ დარიოს I-მა ყველა მისანი სიკვდილით დასაჯა, ქსერქსმა კი სასიკვდილო განაჩენი ინჟინრებს მათ მიერ აშენებული ხიდის დანგრევის გამო გამოუტანა. ნაბუქოდონოსორის ამ ბრძანების გამოსვლისას დანიელს და მის მეგობრებს სწავლა ახალი დამთავრებული ჰქონდათ და მეფის მრჩეველთა საბჭოს შეუერთდნენ. ამიტომ მეფის მიერ გაცემული სიკვდილით დასჯის ბრძანება მათზეც ვრცელდებოდა. ფაქტობრივად, ორიგინალის ენა მოწმობს, რომ სიკვდილით დასჯა მაშინათვე დაიწყეს, დანიელი და მისი მეგობრები კი მომდევნონი იყვნენ რიგში. მაგრამ დანიელმა, "საზრიანად და ბრძნულად" (დან. 2:14) მიმართა არიოქს, განაჩენის აღსრულებაზე პასუხისმგებელ პირს. ბოლოს დანიელი თავად მეფეს სთხოვს ცოტაოდენ დროს იმისათვის, რომ ამოიცნოს სიზმრის საიდუმლო. საინტერესოა, რომ მეფე ქალდეველებს დროის მოგებაში ადანაშაულებდა, თუმცა დანიელისთვის დროის მიცემაზე დათანხმდა. დანიელი, რა თქმა უნდა, ეთანხმება ბრძენკაცებს იმაში, რომ ასეთი საიდუმლოს ამოხსნა შეუძლებელია, მაგრამ ამასთან ერთად, წინასწარმეტყველი იცნობს ღმერთს, რომელსაც შეუძლია არა მხოლოდ სიზმრის შინაარსის, არამედ მისი მნიშვნელობის გაცხადებაც.
   {ღვთისმეტყველები იყენებენ სიტყვა "იმანენტურობას", როდესაც საუბრობენ ღმერთის სიახლოვეზე თავის ქმნილებასთან. თუკი უფალმა ასეთი სიზმარი გაუგზავნა მეფე ნაბუქოდონოსორს, რას გვეუბნება ეს მის ჩვენთან სიახლოვეზე? (იხ. აგრეთვე საქმე. 17:28).}

ორშაბათი                                                                                                                                   13 იანვარი
ლოცვა
   დანიელი მყისვე მოუხმობს თავის მეგობრებს და მოუწოდებს, რომ გაერთიანდნენ ლოცვაში, ის განუმარტავს მათ, რომ სიკვდილით დასჯა ემუქრებათ, თუ ღმერთი არ გაუხსნის მათ მეფის სიზმარს და მის მნიშვნელობას. ყოველთვის, როდესაც გადაუჭრელ პრობლემას ვაწყდებით, უნდა გავაცნობიეროთ, რომ ჩვენი ღმერთი დიდებულია  და ნებისმიერი პრობლემის მოგვარება შეუძლია.
   {წაიკითხეთ დან. 2:17-23. რომელი ორი სახის ლოცვაა აქ წარმოდგენილი?}
    ამ თავში ჩვენ ვხედავთ ორი ტიპის ლოცვას. პირველი – ლოცვა-ვედრება, რომელშიც დანიელი სთხოვს ღმერთს რომ აჩვენოს სიზმრის შინაარსი და მნიშვნელობა (იხ. დან 2:17-19). ლოცვის სიტყვები არ არის მოყვანილი, თუმცა ნათქვამია, რომ "ზეციერი ღმერთისგან გამოეთხოვათ წყალობა ამ საიდუმლოს გამო, რათა დანიელი და მისი მეგობრები დანარჩენ ბაბილონელ ბრძენკაცებთან ერთად არ დაღუპულიყვნენ" (დან. 2:18). როდესაც ისინი ლოცულობენ, ღმერთი პასუხობს მათ ვედრებას და უცხადებს მათ მეფის სიზმრის შინაარსსა და მნიშვნელობას. შეგვიძლია დარწმუნებული ვიყოთ, რომ ყოველთვის, როდესაც "ზეციერი ღმერთისგან წყალობას" ვითხოვთ, ჩვენი ლოცვებიც ასევე შესმენილი იქნება, თუნდაც ვითარება იმდენად დრამატული არ იყოს, როგორც ეს ამ ნაწყვეტში წავიკითხეთ, რადგან დანიელის ღმერთი ჩვენი ღმერთიცაა.
   თავიანთ თხოვნაზე პასუხის მიღების შემდეგ, დანიელი და მისი მეგობრები მადლიერებისა და ქების ლოცვაში განადიდებენ ღმერთს.  ისინი ადიდებენ ღმერთს, რადგან ის არის სიბრძნის წყარო, ადიდებენ მას ყველა სამეფოსა და მათ პოლიტიკურ ისტორიაზე მისი სუვერენული ძალაუფლებისათვის. აქედან მნიშვნელოვანი გაკვეთილის გამოტანა შეგვიძლია. როდესაც ვლოცულობთ და მრავალი სათხოვრით მივმართავთ ღმერთს, რამდენად ხშირად განვადიდებთ და ვმადლობთ მიღებული პასუხებისთვის? იესო ქრისტესა და ათი კეთროვანის ისტორია ადამიანური უმადურების თვალსაჩინო მაგალითია. ათი განკურნებულიდან მხოლოდ ერთი დაბრუნდა "ღვთის სადიდებლად" (ლუკ. 17:18). დანიელის მაგალითი არა მხოლოდ ქებისა და მადლიერების მნიშვნელობას გვახსენებს, არამედ გვიჩვენებს ხასიათს ჩვენი ღმერთისა, რომლის მიმართაც ვლოცულობთ. როდესაც ლოცვით მივმართავთ უფალს, ჩვენ მას მივანდობთ იმის აღსრულებას, რაც ჩვენს საკეთილდღეოდ იმუშავებს, ამიტომ ყოველთვის გვმართებს მისი განდიდება და მადლიერების გამოხატვა.
   {წაიკითხეთ ფსალმ. 137. როგორ შეუძლია ამ სამადლობელო ლოცვას გვასწავლოს ვიყოთ ღმერთის მადლიერი  გარემოებების მიუხედავად?}

სამშაბათი                                                                                                                                      14 იანვარი
კერპი, ნაწილი I
   {წაიკითხეთ დან. 2:24-30. დანიელის სიტყვებიდან რისი დამახსოვრებაა ჩვენთვისაც მნიშვნელოვანი? (იხ. აგრეთვე იოან. 15:5).}
   ლოცვაზე პასუხად ღმერთი ამჟღავნებს სიზმრის შინაარს და მის მნიშვნელობას. დანიელი კი უყოყმანოდ ეუბნება მეფეს, რომ საიდუმლოს გასაღები მომდინარეობს "ცაში ღმერთისაგან". გარდა ამისა, სიზმრისა და მისი მნიშვნელობის მოყოლამდე დანიელი შეახსენებს მეფეს მის გამოუთქმელ და მღელვარე ფიქრებს, რომლებიც მას იმ უძილო ღამით ეწვია თავის სარეცელზე. ეს დამატებითი ინფორმაცია უფრო მეტად უსვამს ხაზს იმას, თუ  რამდენად სარწმუნოა ღვთის უწყება, რადგან ასეთი დეტალები მხოლოდ მეფისთვის იყო ცნობილი, რაც იმას ნიშნავს, რომ მათი გაგება დანიელს მხოლოდ ზებუნებრივი გზით შეეძლო. მაგრამ როდესაც სიზმრის განმარტებაზე გადადის, დანიელი მეფის განრისხების რისკის წინაშე დგება, სიზმარი ხომ ცუდ ამბავს შეიცავს ნაბუქოდონოსორისთვის.
   {წაიკითხეთ დან. 2:31-49. რა ბედი ელის ნაბუქოდონოსორის სამეფოს მის სიზმარში?}
   მეფეს დაესიზმრა უზარმაზარი კერპი, რომელსაც "თავი წმიდა ოქროსი ჰქონდა, მკერდი და ხელები – ვერცხლისა, მუცელი და თეძოები – სპილენძისა, წვივები – რკინისა, ფეხები – ნაწილობრივ რკინის, ნაწილობრივ თიხისა" (დან. 2:32,33). ბოლოს "ლოდი დაეცა კერპს" (დან. 2:34), ის სრულიად განადგურდა, დაიფშვნა და ქარით გაიფანტა. დანიელი განმარტავს, რომ სხვადასხვა სახის ლითონი იმ სამეფოებს წარმოადგენს, რომლებიც ერთმანეთს შეცვლის მთელი დედამიწის ისტორიის განმავლობაში. ნაბუქოდონოსორისათვის სიზმრის არსი ცხადი იყო: ბაბილონი მთელი თავისი სიმძლავრით და დიდებით გაქრება და მას სხვა სამეფო ჩაანაცვლებს. შემდეგ ეს სამეფოც შეიცვლება, რომელსაც თავის მხრივ ასევე მოყვება სხვები და ასე იქნება იქამდე, სანამ მათ არ შეცვლის სრულიად სხვა – ღმერთის მარადიული სამეფო, რომელიც საუკუნოდ იარსებებს.
   {დაუკვირდით რამდენად წარმავალია ადამიანის ხელთა ნამოქმედარი. რას გვეუბნება ეს იმ უდიდეს იმედზე, რომელიც გვაქვს ქრისტეში და მხოლოდ მასში (იხ. იოან. 6:54; 2კორ. 4:18)?}
ოთხშაბათი                                                                                                                                    15 იანვარი
კერპი, ნაწილი II
   {კიდევ ერთხელ წაიკითხეთ სიზმარი და მისი განმარტება (იხ. დან. 2:31-49). რას გვეუბნება ეს ღმერთის წინასწარხედვაზე მსოფლიო ისტორიისა?}
   ნაბუქოდონოსორის სიზმარში გადმოცემული წინასწარმეტყველება წარმოადგენს ზოგად წინასწარმეტყველურ გეგმას, რომელიც ნიმუშია დანიელის წიგნის სხვა, უფრო დეტალური წინასწარმეტყველებებისთვის (მე-7, მე-8, მე-11 თავები). გარდა ამისა, დანიელის წიგნის მე-2 თავი პირობითი წინასწარმეტყველება არ არის. ეს აპოკალიფსური წინასწარმეტყველებაა: საბოლოო გაცხადება იმისა, რაც ღმერთმა წინასწარ განსაზღვრა და რასაც მართლაც შეასრულებს მომავალში.
  1. ოქროს თავი წარმოადგენს ბაბილონს (ძვ.წ. 626-539 წწ.). მართლაც, ვერცერთი სხვა ლითონი ვერ განასახიერებდა ბაბილონის იმპერიის ძლევამოსილებასა და სიმდიდრეს ოქროზე უკეთესად. ბიბლია მას უწოდებს "ოქროს თასს უფლის ხელში" (იერ. 51:7; შეადარეთ გამოცხ. 18:16). ისტორიკოსი ჰეროდოტე გადმოგვცემს, რომ ქალაქი უხვად იყო შემკული ოქროთი.
  2.   ვერცხლის ხელები და მკერდი  მიდია-სპარსეთის სიმბოლოა (ძვ.წ. 539-331 წწ.). ვერცხლი ღირებულებით ჩამოუვარდება ოქროს, ამიტომ ეს იმპერია ვერ შეედრებოდა ბაბილონს ძალით და დიდებულებით. გარდა ამისა, ვერცხლი კარგად შეეფერებოდა სპარსეთის სიმბოლოს, რადგან ამ ლითონს ისინი თავიანთ დაბეგვრის სისტემაში იყენებდნენ.
 3. სპილენძის მუცელი და თეძოები საბერძნეთზე მიანიშნებს (ძვ.წ. 331 – 168 წწ.). ეზეკ. 27:13-ში ვკითხულობთ, რომ ბერძნები საქონელში იხდიდნენ სპილენძის ჭურჭელს. ბერძენი ჯარისკაცები თავიანთი სპილენძის ჯავშნებით გამოირჩეოდნენ. მათი ჩაფხუტები, ფარი და საბრძოლო ცულები  სპილენძისაგან იყო დამზადებული. ჰეროდოტე გვაუწყებს, რომ ძველი ეგვიპტის ფარაონმა ფსევმეტ I-მა ბერძენი მეკობრეების შემოსევაში დაინახა ორაკულის სიტყვების აღსრულება იმის შესახებ, რომ გამოჩნდებიან "ზღვიდან ამომავალი სპილენძის კაცნი".
 4. რკინის წვივები რომს წარმოადგენს (ძვ.წ. 168 – ახ.წ. 476 წწ.). როგორც დანიელი განმარტავს, რკინა რომის დამანგრეველ ძალას წარმოადგენდა. ამ იმპერიამ მანამდე არსებულ ყველა სხვა სამეფოზე დიდხანს იარსება. რკინა იდეალური მეტალი იყო ამ იმპერიის სიმბოლური აღწერისთვის.
  5. ნაწილობრივ რკინისა და ნაწილობრივ თიხის ფეხები დაშლილ ევროპას წარმოადგენს (476წ. – ქრისტეს მეორედ მოსვლა). რკინისა და თიხის ნარევი კარგად ასახავს რომის იმპერიის დაცემის შემდეგ განვითარებულ მოვლენებს. მიუხედავად იმისა, რომ ევროპულ სახელმწიფოთა გაერთიანების არაერთ მცდელობას ჰქონდა ადგილი, დაწყებული სამეფო დინასტიებს შორის საქორწინო კავშირებიდან - ამჟამინდელ ევროკავშირამდე,  მაინც ჭარბობს განხეთქილებები და უთანხმოებები და ამ წინასწარმეტყველების თანახმად ასეც იქნება იქამდე, სანამ ღმერთი არ დააფუძნებს მარადიულ სამეფოს.

ხუთშაბათი                                                                                                                            16 იანვარი
ლოდი
   {წაიკითხეთ დან. 2:34, 35, 44, 45. რას გვაუწყებს ეს მუხლები ჩვენი სამყაროს საბოლოო ხვედრის შესახებ?}
   სიზმარში განსაკუთრებული ყურადღება ეთმობა მოვლენებს, რომელბიც "უკანასკნელ დღეებში" მოხდება. რაოდენ ძლევამოსილი და მდიდარიც არ უნდა იყოს ლითონის (და თიხის) სახელმწიფოები, ისინი სხვა არაფერია, თუ არა პრელუდია ქვის სამეფოს დამკვიდრებისთვის. მაშინ, როდესაც ლითონიცა და თიხაც გარკვეულწილად შეიძლება ადამიანის ხელით დამუშავეს, ლოდს მეფის სიზმრიდან ისინი არ შეხებიან. სხვა სიტყვებით, მიუხედავად იმისა, რომ ყველა სამეფო დროთა განმავლობაში თავისი დასასრულისკენ მიემართება, ლოდის სახით წარმოდგენილი სამეფო მარად იარსებებს. კლდის ან ლოდის მეტაფორა ხშირად გამოიყენება ღმერთის სიმბოლოდ (მაგ. რჯლ. 32:4; 1მეფ. 2:2; ფსალმ.17:32 - "ბურჯი" სიტყვასიტყვით "კლდე"), ლოდი ასევე მიუთითებს მესიაზე (ფსალმ. 117:22; 1პეტრ. 2:4,7). ამიტომ ლოდი საუკეთესო სიმბოლოა ღმერთის მარადიული სამეფოს დამყარებისა.
   ზოგნი ამტკიცებენ, რომ ეს სამეფო ქრისტეს დედამიწაზე მსახურების დროს დაფუძნდა და სახარების გავრცელება იმის დასტურია, რომ ღმერთის სამეფომ მთელი მსოფლიო მოიცვა. მაგრამ ლოდის სახით წარმოდგენილი სამეფო მხოლოდ მას შემდეგ ჩნდება, რაც ოთხივე ძირითადი იმპერია დაეცა და კაცობრიობის ისტორიამ იმ დაყოფილ სახელმწიფოთა  ხანას მიაღწია, რომლებიც კერპის ფეხებითა და ტერფებით არის წარმოდგენილი. ეს ფაქტი გამორიცხავს წინასწარმეტყველების აღსრულებას პირველ საუკუნეში, რადგან ქრისტეს დედამიწაზე მსახურება რომის, მეოთხე სამეფოს ბატონობის დროს მიმდინარეობდა.
   მაგრამ ლოდი ადგილს უთმობს მთას. ანუ "ის ლოდი, კერპს რომ დაეჯახა, ვეებერთელა მთად გადაიქცა და მთელი დედამიწა დაიჭირა" (დან. 2:35). ეს მთა გვახსენებს სიონის მთას – ადგილს, სადაც იდგა ტაძარი, როგორც ღმერთის სამეფოს წარმომადგენლობა დედამიწაზე ძველაღთქმისეულ პერიოდში. საინტერესოა, რომ მთიდან მოწყვეტილი ლოდი თავად იქცევა მთად. ის მთა, რომელიც ტექსტის თანახმად უკვე არსებობს, სავარაუდოდ ზეციურ სიონზე, ზეციურ საწმიდარზე მიუთითებს, საიდანაც მოვა ქრისტე თავისი მარადიული სამეფოს დასამყარებლად. და ზეციდან ჩამომავალ იერუსალიმში (იხ. გამოცხ. 21:1-22:5) ჰპოვებს საბოლოო აღსრულებას წინასწარმეტყველება ღმერთის სამეფოს შესახებ.
   {დანიელის წიგნის მე-2 თავი შეიცავს სარწმუნო ინფორმაციას ყველა სამეფოს შესახებ. რატომ არის ლოგიკური და მიზანშეწონილი ჩვენთვის, რომ მივენდოთ უკანასკნელი სამეფოს – ღმერთის მარადიული სამეფოს დამყარების წინასწარმეტყველებას? რატომ არის წინასწარმეტყველების გაუთვალისწინებლობა უგუნურება?}

პარასკევი                                                                                                                                      17 იანვარი
შემდგომი გამოკვლევისათვის
   საინტერესოა, რომ კერპი  დანიელის წიგნის მე-2 თავიდან ოქროსა და ვერცხლისგანაა დამზადებული, ეს ლითონები კი ეკონომიკურ ძალაუფლებასთან არის დაკავშირებული. ამასთან ერთად აქ ნახსენებია სპილენძი და რკინა, რომლებსაც ხელსაწყოებისა და იარაღის დასამზადებლად იყენებდნენ. უძველეს სამყაროში თიხაც საყოფაცხოვრებო მიზნებისთვის გამოიყენებოდა. ამგვარად, კერპმა თავის თავში გააერთიანა მთელი კაცობრიობა თავისი მიღწევებით. კერპის სხვადასხვა ანატომიური ნაწილების წარმოჩენით გადმოცემულია მსოფლიო იმპერიათა თანმიმდევრობა და საბოლოო დანაწევრებულობა, რომელიც გაბატონდება კაცობრიობის ისტორიის უკანასკნელ დღეებში.  თუმცაღა ლოდი წარმოდგენილია, როგორც ობიექტი, რომელსაც ადამიანის ხელი არ შეხებია (დან. 2:45), რაც შეგვახსენებს, რომ ღმერთი დიდებულად ერევა დედამიწის ისტორიის მსვლელობაში. და სწორედ ჩვენი უფალი იქნება ის, ვინც ბოლოს მოუღებს ამ დროებით წუთისფელს და ყველა მის ადამიანთა მიღწევას.
   მართალია "ადამიანის შეუიარაღებელ თვალს კაცობრიობის ისტორია ერთმანეთთან დაპირისპირებულ ძალთა ქაოტურ ურთიერთქმედებად შეიძლება ეჩვენებოდეს… დანიელი გვარწმუნებს, რომ ეს ყოველივე უფლის დაძაბული ყურადღების ქვეშ მიმდინარეობს, ის აკონტროლებს მოვლენათა მსვლელობას, რათა შევძლოთ მივაღწიოთ უკეთეს მომავალს, რომელსაც ღმერთი გვიმზადებს" (უილიამ ხ. შეი. დანიელი: სახელმძღვანელო მკითხველთათვის, გვ. 98).
კითხვები მსჯელობისათვის:
   1. სასიამოვნოა იმის გაცნობიერება, რომ ქაოსისა და ტანჯვის მიუხედავად უფალი აკონტროლებს ყველაფერს და მიგვიყვანს საოცარ დასასრულამდე. მაგრამ სანამ ჯერ კიდევ ცოდვილ დედამიწაზე ვართ, ჩვენი როლია ამ დაცემული წუთისფელში არსებული ტანჯვის შემსუბუქება. როგორ შეგვიძლია ამის გაკეთება?
  2. როგორ შეიძლება აიხსნას დანიელისა და მისი მეგობრების მსახურება, და როგორც ჩანს ერთგულებაც წარმართი მეფისდამი, რომელმაც კოლოსალური ზიანი მიაყენა ებრაელ ხალხს?
  3. არსებობს მოსაზრება, რომ მთიდან "ხელუკვრელად მოწყვეტილი ლოდი" მსოფლიოში სახარების გავრცელებასთან არის დაკავშირებული. ეს არ შეესაბამება სიმართლეს მთელი რიგი მიზეზების გამო, მათ შორის იმის გამო, რაზეც არის საუბარი დან. 2:35-ში. ლოდმა დაამხო წინამდებარე სამეფოები, "ქარმა წაიღო ისინი და მათი კვალიც კი არ დარჩა". ეს არ მომხდარა ქრისტეს გოლგოთაზე ჯვარცმის შემდეგ. გარდა ამისა, ისინი, ვინც ლოდით დამკვიდრებულ სამეფოს ეკლესიასთან აიგივებენ არ ითვალისწინებენ იმ ფაქტს, რომ ეს სამეფო ჩაანაცვლებს ადამიანთა მმართველობის ყველა მანამდე არსებულ ფორმას. ის მთელს მსოფლიოს მოიცავს. შესაბამისად, მხოლოდ ქრისტეს მეორედ მოსვლას შეუძლია აამოქმედოს ის პროცესი, რომელიც ამ წინასწარმეტყველური სიზმრის კულმინაციად არის წარმოდგენილი. რატომ არის ქრისტეს მეორედ მოსვლა უკანასკნელ დღეებში ლოდის სიმბოლოს ერთადერთი გონივრული განმარტება?

გაკვეთილი 4                                                                                                                18-24 იანვარი
ღუმელიდან - სასახლეში
  გამოსაკვლევი ბიბლიური მუხლები: დან. 3; გამოცხ.13:11-18; გამ. 20:3-6; რჯლ. 6:4; 1კორ. 15:12-26; ებრ. 11;
 სამახსოვრო მუხლი: "ჩვენს ღმერთს, რომელსაც ვემსახურებით, შესწევს ძალა, რომ ცეცხლით გავარვარებული ღუმელიდანაც გადაგვარჩინოს და შენი ხელიდანაც დაგვიხსნას, მეფეო!" (დან. 3:17).
   "ამგვარად, წმიდა სულით დაჯილდოვებულმა ამ ახალგაზრდებმა მთელი საზოგადოების წინაშე  დაამოწმეს თავიანთი რწმენა იმისა, რომ ღმერთი, რომელსაც ისინი ემსხურებოდნენ, ერთადერთი და ჭეშმარიტი ცოცხალი ღმერთია. ასეთნაირად გამოვლენილი რწმენა საუკეთესო დემონსტრაცია იყო მათი პრინციპებისა. კერპთაყვანისმცემელთა  ცოცხალი ღმერთის სიდიადეში დასარწმუნებლად, ღმერთის მსახურებმა მის წინაშე მოწიწება უნდა გამოავლინონ. მათ უნდა აჩვენონ, რომ მხოლოდ ის არის ქებისა და თაყვანისცემის ღირსი და რომ ვერავითარი წარმოდგენები, საკუთარი სიცოცხლის შენარჩუნების სურვილიც კი ვერ აიძულებს მათ, რომ მცირედ დათმობაზე წავიდნენ კერპთაყვანისმცემლობის სასარგებლოდ. ამ გაკვეთილებს პირდაპირი და ცხოვრებისეული კავშირი აქვს ჩვენს არსებობასთან ამ უკანასკნელ დღეებში" (ე. უაითი. ზეციურ სავანეში, გვ.149). თუმცა თაყვანისცემის გამო აღმოჩნდე სიკვდილის საფრთხის წინაშე დღეს შეიძლება მოძველებული და აბსურდული მოგვეჩვენოს, წმიდა წერილი ნათლად საუბრობს იმაზე, რომ ბოლო ჟამს  ჩვენს მაღალგანვითარებულ წუთისოფელშიც მოხდება რაღაც მსგავსი, ოღონდ უკვე მსოფლიო მასშტაბით. აქედან გამომდინარე, ამ ბიბლიური ისტორიის შესწავლისას ჩვენ შევძლებთ ახლებურად შევხედოთ იმ პრობლემას, რომელსაც გადააწყდება ღვთის ხალხი წმიდა წერილის თანახმად.

კვირადღე                                                                                                                   19 იანვარი
ოქროს კერპი
   {წაიკითხეთ საქმე. 3:1-7. რამ უბიძგა მეფეს ამ კერპის აღმართვისკენ?}
   მეფის სიზმრიდან  კერპის აღმართვამდე სავარაუდოდ 20 წელი გავიდა. მაგრამ, როგორც ჩანს, მეფემ ვერ დაივიწყა თავისი სიზმარი და ვერ შეეგუა იმ ფაქტს, რომ დიდ ბაბილონს სხვა სამეფოები ჩაანაცვლებს. მეფეს არ სურდა რომ უბრალოდ ოქროს თავი ყოფილიყო, ამიტომ ბრძანა, რომ აეშენებინათ კერპი, რომელიც მთლიანად ოქროსი იქნებოდა და ამით ცდილობდა განეცხადებინა თავისი ქვეშევრდომებისათვის, რომ მისი დიდებული სამეფო არ დამორჩილდება ისტორიას.
  ასეთი ამაყი განაცხადი გვახსენებს ბაბილონის გოდოლის მაშენებლებს, რომლებიც თავიანთი ქედამღლობით ცდილობდნენ თავად ღმერთს დაპირისპირებოდნენ. არანაკლებ ქედმაღალი იყო ნაბუქოდონოსორიც. მან საკმაოდ ბევრს მიაღწია როგორც ბაბილონის მმართველმა და ვერ შეეგუა იმ აზრს, რომ მისი სამეფო ბოლოს უბრალოდ განადგურდება. ამგვარად, თვითგანდიდებისა და საკუთარი ძალაუფლების განმტკიცბის მიზნით ის აღმართავს ოქროს კერპს,  რითაც თავის ქვეშევრდომთა ერთგულების შემოწმებასაც შეძლებს. მართალია უცნობია რის გამოსახულებას წარმოადენდა ეს კერპი, თვით მეფის თუ რომელიმე ღვთაების, უნდა გვახსოვდეს, რომ უძველეს პერიოდში რელიგიასა და პოლიტიკას შორის საზღვრები ძალიან მკრთალი იყო, ხან კი სულაც არ არსებობდა.
    არ უნდა დაგვავიწყდეს აგრეთვე ისიც, რომ ნაბუქოდონოსორს უკვე ჰქონდა ჭეშმარიტი ღმერთის გაცნობის ორი შესაძლებლობა. პირველი - როდესაც ახალგაზრდა ებრაელების ცოდნას ამოწმებდა და აღმოაჩინა, რომ მათ სხვა ბაბილონელ ბრძენკაცებზე გაცილებით მეტი სიბრძნე გააჩნდათ. მეორე - როდესაც ვერცერთმა ბრძენკაცმა ვერ შეძლო მეფის სიზმრის ამოცნობა, დანიელმა კი მეფეს მისივე ფიქრები, სიზმარი და სიზმრის განმარტებაც მოუთხრო. და მეფემ აღიარა იმ ღმერთის უპირატესობა, რომელსაც დანიელი ემსახურება. მაგრამ გასაკვირია, რომ არცერთი წარსული გამოცილება, რომელშიც მას ჭეშმარიტი ღმერთი ეცხადებოდა, არ უშლის მეფეს ხელს კერპთაყვანისმცემლობასთან დაბრუნებაში. რატომ? სავარაუდოდ მიზეზი სიამაყეში უნდა იყოს. ცოდვილ ადამიანებს უჭირთ აღიარონ ის ფაქტი, რომ  მათი მატერიალური და ინტელექტუალური მიღწევები ამაოა და გასაქრობადაა განწირული. ზოგჯერ ჩვენც შეიძლება პატარა ნაბუქოდონოსორებს დავემსგავსოთ, რადგან მეტისმეტად დიდ ყურადღებას ვუთმობთ ჩვენს მიღწევებს და გვავიწყდება, რომ მარადიულობის წინაშე ისინი აზრს კარგავს.
   {როგორ ვისწავლოთ იმ მზაკვრული ხაფანგის არიდება, რომელშიც ნაბუქოდონოსორი აღმოჩნდა?}

ორშაბათი                                                                                                                              20 იანვარი
თაყვანისცემისკენ მოწოდება
   {წაიკითხეთ დან. 3:8-15 და გამოცხ. 13:11-18. რა პარალელი შეგვიძლია გავავლოთ დანიელის დროში მომხდარსა და მომავლის მოვლენებს შორის?}
   დურას ველი (აქადურიდან თარგმანში - "გალავნით შემოსაზღვრული ადგილი"), რომელზეც ოქროს კერპი აღმართეს, უზარმაზარი საწმიდრის შთაბეჭდილებას ტოვებს. ღუმელმა სავსებით შესაძლებელია სამსხვერპლო ჩაანაცვლოს. ბაბილონური მუსიკაც მსახურების ნაწილად იქცევა. ჩამოთვლილია შვიდი სახის მუსიკალური ინსტრუმენტი, თითქოს იმისთვის, რომ გადმოსცეს თაყვანისცემის ცერემონიის სისრულე და ქმედითობა.
   დღესდღეობით ჩვენ თავს გვატყდება მძლავრი ინფორმაციული ნაკადი, რომელიც გათვლილია იმაზე, რომ ახალი შეხედულებები გაგვაზიარებინოს და მთლიანობაშიც სხვაგვარი ცხოვრების სტილი ჩამოგვიყალიბოს. ბაბილონის იმპერიის თანმედროვე მემკვიდრენი ყველაფერს აკეთებენ იმისათვის, რომ უარი განვაცხადოთ ღმერთისა და მის სიტყვაში გამოხატული მისი ავტორიტეტის ერთგულებაზე. წუთისოფლის მიმზიდველობა ზოგჯერ გადაულახავია, მაგრამ არ უნდა დაგვავიწყდეს, რომ ჩვენ მხოლოდ შემოქმედ ღმერთს უნდა ვეკუთვნოდეთ.
   წინასწარმეტყველური კალენდრის თანახმად, ჩვენ დედამიწის ისტორიის უკანასკნელ დღეებში ვცხოვრობთ. გამოცხადების წიგნის მე-13 თავი გვაუწყებს, რომ დედამიწის მკვიდრნი თაყვანს სცემენ მხეცის ხატებას. ამ ხვედრს ვერავინ გაექცევა: "აიძულა ყველა – პატარები და დიდები, მდიდრები და ღარიბები, თავისუფლები და მონები – მიეღოთ ნიშანი მარჯვენა ხელზე და შუბლზე" (გამოცხ. 13:16).
   ნათქვამია, რომ მხეცის ხატებას ექვსი კატეგორიის ადამიანი სცემს თაყვანს: "პატარები და დიდები, მდიდრები და ღარიბები, თავისუფლები და მონები". მხეცის რიცხვი - 666 - მკითხველის ყურადღებას ამახვილებს ციფრ 6-ზე და მიუთითებს იმაზე, რომ ნაბუქოდონოსორის მიერ აღმართული კერპი მხოლოდ წინასახეა ბოლო ჟამის ნამდვილი, ესქატოლოგიური ბაბილონისა (ექვსისა და სამოცდაექვსის სიმბოლიზმის შესახებ იხ. დან. 3:1). ამიტომ განსაკუთრებული ყურადღება უნდა დავუთმოთ მოცემულ ისტორიაში მოთხრობილ მოვლენებსა და იმას, რომ ღმერთი სამყაროს სუვერენული მმართველია.
   {თაყვანისცემა - ეს არ არის უბრალოდ ვინმეს ან რაიმეს წინაშე დამხობა და ერთგულების ღიად დემონსტრირება. ჩამოთვალეთ სხვა, უფრო ფარული მეთოდები, რომლებითაც შეიძლება ვეთაყვანებოდეთ ვინმეს ან რამეს ჩვენი უფლის გარდა?}

  სამშაბათი                                                                                                                             21 იანვარი
ცეცხლით გამოცდა
   სამი ებრაელისათვის მეფის მიერ თავსმოხვეული კერპის თაყვანისცემა, აშკარა გაყალბება იყო იერუსალიმის სატაძრო ღვთისმსახურებისა, რომელსაც ისინი ესწრებოდნენ ადრეულ წლებში. მიუხედავად იმისა, რომ ამ ახალგაზრდებს პრესტიჟული თანამდებობები ეჭირათ და ერთგულად ემსახურებოდნენ მეფეს, მათთვის ღმერთისდამი ერთგულება ნებისმიერი ადამიანის ერთგულებაზე მნიშვნელოვანი იყო. ისინი მზად იყვნენ ერთგულად ემსახურათ მეფისათვის, მაგრამ არ შეეძლოთ ცერემონიაში მონაწილეობა.
   {წაიკითხეთ გამ. 20:3-6 და რჯლ. 6:4. რაზეა საუბარი ამ მუხლებში და როგორი გავლენა იქონია მათმა შინაარსმა სამი ახალგაზრდის ცხოვრებისეულ პოზიციაზე?}
   მეფის ბრძანების შესაბამისად, მუსიკალური ინსტრუმენტების გაჟღერებისთანავე ყველა ადამიანი ეცემა ოქროს კერპის წინაშე და თაყვანს სცემს მას. მხოლოდ სამმა – შადრაქმა, მეშაქმა და ყაბედ-ნეგომ გაბედეს მეფის ბრძანების დაუმორჩილებლობა. ბაბილონელი "კეთილმოსურნეები" მყისვე ატყობინებენ ამის შესახებ მეფეს. ბრალმდებლები ცდილობდნენ მეფეში რისხვა აღეძრათ შემდეგი მიზეზებით: 1) მან თავად დააყენა ეს ყმაწვილები ბაბილონის სამფლობელოთა სამართავად. 2) ეს იუდეველები არ ეთაყვანებოდნენ მეფის ღმერთებს. 3) ისინი არ ეთაყვანებიან მეფის მიერ აღმართულ ოქროს კერპს (იხ. დან. 3:12). მაგრამ  სანამ თავის რისხვას დაატეხს, მეფე მეორე შანსს სთავაზობს მათ. მეფე მზადაა გაიმეოროს მთელი ცერემონია, რათა მათ შეძლონ უარი თქვან საკუთარ პოზიციაზე და თაყვანი სცენ კერპს. ხოლო თუ ისინი უარს განაცხადებენ, დაუყოვნებლივ აღმოჩნდებიან გავარვარებულ ღუმელში. და თავის მიმართვას ნაბუქოდონოსორი ყველაზე ქედმაღლური მტკიცებით ასრულებს: "რომელი ღმერთი დაგიხსნით მაშინ ჩემი ხელიდან"? (დან. 3:15).
   ისინი ზეციდან მიღებული სითამამით პასუხობენ მეფეს: "თუ ასე იქნება, ჩვენს ღმერთს, რომელსაც ვემსახურებით, შესწევს ძალა, რომ ცეცხლით გავარვარებული ღუმლიდანაც კი გადაგვარჩინოს და შენი ხელიდანაც გვიხსნას, მეფეო! თუ არა და იცოდე, მეფეო, ჩვენ მაინც არ ვემსახურებით შენს ღმერთებს და თაყვანს არ ვცემთ იმ ოქროს კერპს, შენ რომ აღმართე" (დან. 3:17,18).
   {მართალია მათ იციან, რომ ღმერთს შეუძლია მათი გადარჩენა, მაგრამ  არ აქვთ იმის გარანტია, რომ ის ამას გააკეთებს. ამის მიუხედავად, ისინი უარს აცხადებენ დაემორჩილონ მეფის ბრძანების და აცნობიერებენ, რომ ისინი შეიძლება ცოცხლად დაწვან. როგორ შეგვიძლია შევიძინოთ ასეთი რწმენა?}

ოთხშაბათი                                                                                                              22 იანვარი
მეოთხე ადამიანი
  {წაიკითხეთ დან. 3:19-27. რა მოხდა? ვინ არის ის უცნობი გავარვარებულ ღუმელში?}
   სამი ებრაელის ღუმელში ჩაგდების შემდეგ ნაბუქოდონოსორი ღუმელში მეოთხე ადამიანის დანახვამ გააოგნა. თავად მეფემ მეოთხე პიროვნება განსაზღვრა, როგორც "ღვთის ძე" (დან. 3:25).
  მეფემ ამ აღწერას მეტი ვერაფერი დაამატა, მაგრამ ჩვენ ვიცით, თუ ვინ იყო ეს. ეს იყო ის, ვინც წარდგა აბრაამის წინაშე სოდომისა და გომორას განადგურებამდე, ვინც ებრძოდა იაკობს იაბოკის მდინარესთან და ვინც ეჩვენა მოსეს ალმოკიდებულ ბუჩქში. ეს იყო იესო ქრისტე, რომელიც მოვიდა, რათა ეჩვენებინა, რომ ის თავისი ხალხის გვერდითაა გასაჭირში.
   ელენ უაითი წერს: "უფალს არ  დაუვიწყებია თავისი შვილები. როგორც კი მისი მოწმეები ღუმელში ჩაყარეს, თავად მხსნელი გაჩნდა მათ შორის და მათ გვერდით იყო ცეცხლშიც. სიცხისა და სიცივის მეუფის თანდასწრებით ცეცხლმა თავისი გამანადგურებელი ძალა დაკარგა" (მეფეები და წინასწარმეტყველები, გვ.508, 509).
   როგორც ამბობს ღმერთი ესაიას წიგნში: "როდესაც გაივლით წყლებში, მე თქვენთანა ვარ, და მდინარეებში – არ წაგლეკავენ, როდესაც ცეცხლში გაივლით, არ დაიწვებით და ალი არ დაგწვავთ" (ეს. 43:2),
   მართალია ჩვენ გვიყვარს მგავსი ისტორიები, მაგრამ აქვე ჩნდება შეკითხვა იმ პიროვნებათა შესახებ, რომელთაც რწმენის გამო დევნისათვის ასეთი სასწაულებრივი გადარჩენა არ უგემიათ. შეგვიძლია გავიხსენოთ სამწუხარო გამოცდილება ესაიას და ზაქარიასი, რომლებიც უწმიდურმა მეფეებმა აწამეს. დედამიწის მთელი ისტორიის განმავლობაში ჩვენს დღეებამდე არაერთ ერთგულ ქრისტიანს განუცდია სასტიკი ტანჯვა, რომელიც არა საოცარი გადარჩენით, არამედ  მოწამეობრივი სიკვდილით დასრულდა მათთვის. ეს უბრალოდ ერთ-ერთი ის შემთხვევაა, როდესაც მორწმუნეები სასწაულებრივად გადარჩნენ, მაგრამ ჩვენ ვიცით, რომ ასეთი შემთხვევები იშვიათია.
   {მეორე მხრივ, რა საოცარ გადარჩენას მიიღებს ღვთის ხალხი იმის მიუხედავად, თუ რა ხვდა წილად აქ, ამ დედამიწაზე? (იხ. 1კორ. 15:12-26).}

ხუთშაბათი                                                                                                                           23 იანვარი
ასეთი რწმენის საიდუმლო
   შადრაქის, მეშაქისა და ყაბედ-ნეგოს გამოცილებაზე მსჯელობისას შეიძლება გავიჩნდეს შეკითხვა: რაშია ასეთი ძლიერი რწმენის საიდუმლო? საიდან ჰქონდათ ასეთი სიმამაცე, რომ ცოცხლად დაწვა არჩიეს  კერპის თაყვანისცემას? დაფიქრდით რამდენი დამაჯერებელი არგუმენტის მოყვანა შეეძლოთ მათ, რომ გაემართლებინათ მეფის ბრძანებისათვის დამორჩილება. მაგრამ მიუხედავად იმის გაცნობიერებისა, რომ ისინი შეიძლებოდა დაღუპულიყვნენ ისევე, როგორც ეს მრავალ ღმერთის ერთგულ ადამიანს დამართნია, ისინი მტკიცედ იცავენ თავიანთ შეხედულებებს.
   {წაიკითხეთ ებრ. 11. რა არის რწმენა ამ ნაწყვეტის თანახმად?}
    იმისათვის, რომ ასეთი რწმენა გაგვაჩნდეს, უნდა გვესმოდეს, თუ რა არის რწმენა. ზოგნი რწმენას რაოდენობრივად აღიქვამენ და მას ღმერთისგან ლოცვაზე მიღებული პასუხების რაოდენობით ზომავენ. მაგალითად, როდესაც სავაჭრო ცენტრში მიდიან და ლოცულობენ, რომ პარკინგზე კარგი თავისუფალი ადგილი დახვდეთ. თუ ეს მართლაც ასე მოხდება ეს ადამიანები მიდიან დასკვნამდე, რომ მათ ძლიერი რწმენა აქვთ. მაგრამ თუ ადგილი არ არის საკმარისი მათ შეიძლება ჩათვალონ, რომ მათი რწმენა არ არის საკმარისად ძლიერი იმისათვის, რომ უფალმა შეისმინოს მათი ლოცვა. რწმენასთან ამგვარი დამოკიდებულება ძალიან სახიფათოა, იმიტომ რომ ადამიანი ცდილობს ღმერთით მანიპულირებას და არ ითვალისწინებს ღმერთის სიბრძნესა და ხელმძღვანელობას.
   სინამდვილეში ჭეშმარიტი რწმენა, რომელიც დანიელის მეგობრებმა გამოავლინეს, განისაზღვრება ღმერთთან ჩვენი ურთიერთობის ხარისხით, საიდანაც გამომდინარეობს მისი აბსოლუტური ნდობა. ნამდვილი რწმენა არ ცდილობს ღმერთის ნება თავის სურვილებს დაუმორჩილოს; პირიქით, ის თავის ნებას უმორჩილებს ღმერთისას. სამმა იუდეველმა არ იცოდა, თუ რა ჰქონდა უფალს მათთვის მომზადებული, როდესაც მეფის დაუმორჩილებლობა და ღმერთის ერთგულება  აირჩიეს.  მათ გადაწყვიტეს სწორად მოქცეულიყვნენ მოსალოდნელი შედეგების მიუხედავად. ეს არის ის, რაც  ახასიათებს ჯანსაღ რწმენას სინამდვილეში. ჩვენ ვამჟღავნებთ ნამდვილ რწმენას მაშინ, როდესაც ვთხოვთ უფალს იმას, რასაც ვისურვებდით, მაგრამ ვენდობით იმას, რასაც ის აკეთებს. მაშინაც კი, როდესაც ვერ ვხვდებით რა ხდება ჩვენს თავს და რატომ, ჩვენ ვიცით, რომ უფალს საუკეთესო სურს ჩვენთვის.
   {როგორ შეგვიძლია ჩვენი რწმენის დღითიდღე გაუმჯობესება იმ წვრილმანებშიც კი, რომლებიც ეხმარება რწმენას, რომ გაიზარდოს და მოგვამზადოს უფრო სერიოზული გამოცდისთვის? რატომ არის ხშირად წვრილმანებში გამოცდა ყველაზე მნიშვნელოვანი?}

პარასკევი                                                                                                                                24 იანვარი
შემდგომი გამოკვლევისათვის
   "რაოდენ მნიშვნელოვანი გაკვეთილების გამოტანა შეგვიძლია დურას ველზე იუდეველ ყმაწვილთა მიერ მიღებული გამოცდილებიდან! ჩვენს დღეებში არაერთი ღმერთის მსახური გახდება უსამართლო დამცირებისა და შეურაცხყოფის მსხვერპლი იმ ადამიანთა ხელში, რომელთაც სატანა წააქეზებს და რომლებიც შურითა და რელიგიური ფანატიზმით არიან აღვსილი. ყველაზე დიდი ძალით ადამიანთა რისხვა მათ დაატყდება თავს, ვინც დაიცავს შაბათს, ანუ მეოთხე მცნებას და საბოლოოდ გამოვა ბრძანება, რომელიც ასეთ ადამიანებს სიკვდილის ღირსად შერაცხავს.
   მწუხარების ჟამი, რომელიც ღვთის ხალხს ელის, ურყევ რწმენას მოითხოვს. მის შვილებს მოუწევთ დაამოწმონ, რომ მხოლოდ ღმერთია ის, ვისაც ისინი ეთაყვანებიან და ვერაფერი, ვერც საფრთხე, რომელიც შეიძლება დაემუქროს მათ სიცოცხლეს, ვერ აიძულებს მათ, რომ თუნდაც მცირედ დათმობაზე წავიდნენ ცრუ მსახურებასთან. ერთგული გულებისათვის მოკვდავ ცოდვილთა დადგენილებანი ყველანაირ აზრს დაკარგავს მარადიული ღმერთის სიტყვის წინაშე. და თუნდაც საპყრობილე, განდევნა ან სიკვდილი ემუქრებოდეთ, ისინი არ უღალატებენ ჭეშმარიტებას" (ე. უაითი, მეფეები და წინასწარმეტყველები, გვ. 512, 513).
კითხვები მსჯელობისათვის:
   1. წაიკითხეთ 1პეტ. 1:3-9. რატომ არის, რომ ღმერთი ზოგს დაიხსნის ტანჯვისაგან, ზოგს კი არა? იქნებ ასეთ შეკითხვებზე პასუხების ცოდნა ჩვენთვის ახლა არ არის აუცილებელი? მაშინ, როდესაც სასწაულებრივი გადარჩენა არ ხდება, რატომ უნდა ვენდობოდეთ ღვთის მადლს მიუხედავად იმედგაცრუებისა?
  2. რა გაკვეთილების გამოტანას შევძლებდით ამ ისტორიიდან იმ შემთხვევაში, თუ ის იუდეველთა ღუმელში დაღუპვით დასრულდებოდა?
  3. ბოლო ჟამის მოვლენათა ჩვენეული გაგების თანახმად, როგორი იქნება  გარეგნული ნიშნები იმისა, თუ ვის ვეთაყვანებით? რას გვეუბნება ეს შაბათის დღის მნიშვნელობის შესახებ?
  4. წაიკითხეთ ლუკ. 16:10. როგორ გვეხმარება ქრისტეს სიტყვები იმის გაცნობიერებაში, თუ  რას ნიშნავს  ნამდვილად რწმენით ცხოვრება?
  5. წაიკითხეთ დან. 3:15. ამ მუხლში ნაბუქოდონოსორი წარმოთქვამს სიტყვებს: "რომელი ღმერთი დაგიხსნით მაშინ ჩემი ხელიდან?" თქვენ როგორ უპასუხებდით ამ შეკითხვას?

გაკვეთილი 5                                                                                            25 იანვარი – 31 იანვარი
სიამაყიდან – თვინიერებამდე
    გამოსაკვლევი ბიბლიური მუხლები: დან.4:1-33; იგავ. 14:31; 4მეფ. 20:2-5; იონ. 3:10; დან. 4:34-37; ფილიპ. 2:1-11.
   სამახსოვრო მუხლი: "ვაქე და ვადიდე მარადცოცხალი, რომლის ხელმწიფებაც სამარადისო ხელმწიფებაა და მისი სამეფო თაობიდან თაობაშია" (დან. 4:31)
    ცოდვა იშვა ლუციფერში და ამის პირველი გამოვლინება იყო სიამაყე. ღმერთი შემდეგნაირად აღწერს ამას ეზეკიელის წიგნში: "აღზევდა შენი გული შენი მშვენების გამო, მოსპე შენი სიბრძნე შენი ბრწყინვალების გამო, მიწაზე დაგანარცხე, მეფეთა წინაშე დაგსვი სანახაობად" (ეზეკ. 28:17).
    სიამაყემ მიიყვანა ლუციფერი დაცემამდე, ამიტომ ის ცდილობს, რომ ადამიანებსაც შთააგონოს ის, უბიძგებს მათ, რომ თავიანთი სიამაყით ისევე აუჯანყდნენ ღმერთს, როგორც ეს თავად გააკეთა. ჩვენ ყველა დაცემული ადამიანები ვართ და ჩვენი არსებობა ღმერთზეა დამოკიდებული. ნებისმიერი ჩვენი უნარი, ნიჭი და მიღწევა მხოლოდ ღმერთისგან მომდინარეობს. ამიტომ ჩვენ არ შეგვიძლია ვიყოთ ამაყნი, მოტრაბახენი და ქედმაღალნი, არამედ ყველაფერში თვინიერება უნდა იყოს უპირატესი.
   ნაბუქოდონოსორს დიდი დრო დასჭირდა იმისათვის, რომ თავმდაბლობის მნიშვნელობა გაეაზრებინა.  გავარვარებულ ღუმელში მეოთხე პიროვნების დანახვამაც, რომელიც მან "ღვთის ძეს" მიამსგავსა (იხ. გასული კვირის გაკვეთილი), ვერ შეაცვლევინა მას ცხოვრება. მხოლოდ მას შემდეგ, რაც ღმერთმა მეფობა ჩამოართვა და ველურ ცხოველებთან საცხოვრებლად გაუშვა, მეფემ შეძლო თავისი ჭეშმარიტი მდგომარეობის დანახვა.

კვირადღე                                                                                                                             26 იანვარი
"ეს ის დიდებული ბაბილონი არ არის?"
   {წაიკითხეთ დან. 4:1-30. რა დაემართა მეფეს და რატომ?}
   ღმერთი მეორე სიზმარს უგზავნის ნაბუქოდონოსორს და ამჯერად მეფეს არ დავიწყებია ის. მაგრამ ბაბილონელი ბრძენკაცები კვლავაც ვერ ახერხებენ სიზმრის განმარტებას, ამიტომ მეფე მოუხმობს დანიელს. მეფეს დიდი სიმაღლის ხე დაესიზმრა, რომელიც კენწეროთი სწვდებოდა ცას და ზეციურ პიროვნებას, რომელმაც ხის მოჭრა ბრძანა. თუმცა მთავარი ფესვი მიწაში ჩატოვეს და ის ზეცის ნამით ირწყვებოდა. მაგრამ ნაბუქოდონოსორი სიზმრის მეორე ნაწილმა ააღელვა, სადაც "მღვიძარე და წმიდა" ეუბნება: "კაცის გული გამოეცვლება და მხეცის გული მიეცემა. შვიდი წელიწადი გადაუვლის მას" (დან. 4:13).  დანიელი, სიზმრის მთელი სერიოზულობის გაცნობიერებით მიუგებს მეფეს და თავაზიანად გამოხატავს თავის სურვილს, რომ  ასეთი სიზმარი მის მტრებს უსურვოს.  დანიელი, რომელიც ერთგულია ამ სიზმრის მეშვეობით გადმოცემული უწყებისა, მეფეს განუმარტავს, რომ სინამდვილეში სიზმარი სწორედ მას ეხება.
   ხეები ბიბლიაში მეფეების, ერებისა და იმპერიების სიმბოლოა (ეზეკ. 17:31; ოს. 14:3; ზაქ. 11:1,2; ლუკ. 23:31;). ამიტომ დიდი სიმაღლის ხე ამპარტავანი მეფის არაჩვეულებრივი ილუსტრაციაა. ღმერთი აძლევს ნაბუქოდონოსორს ძალას და ძალაუფლებას, მაგრამ მას ჯიუტად არ სურს იმის აღიარება, რომ ყველაფერი რაც გააჩნია - ღმერთისგანაა.
   {წაიკითხეთ დან. 4:27. მეფის რომელი სიტყვები მიუთითებს იმაზე, რომ მას ჯერაც არ სურდა უფლის მიერ გაგზავნილი გაფრთხილების გათვალისწინება?}
   სიამაყე სახიფათოა, რადგან შეიძლება სრულიად დაგვავიწყოს, თუ რამდენად ვართ ყვლაფერში ღმერთზე დამოკიდებული. და ამის დავიწყებისთანავე სახიფათო გზას ვადგებით.
   {რა სიმაღლეებს მიაღწიეთ ცხოვრებაში? შესაძლებელია თუ არა იამაყო საკუთარი მიღწევებით ისე, რომ არ დაუშვა სიამაყე საკუთარ გულში? თუ კი, როგორ ახერხებთ ამას?}

ორშაბათი                                                                                                                           27 იანვარი
წინასწარმეტყველის გაფრთხილება
    {წაიკითხეთ დან. 4:24. მოსალოდნელი მოვლენების შესახებ გაფრთხილების გარდა კიდევ რას ეუბნება დანიელი მეფეს და რატომ აკეთებს ამას? (იხ. აგრეთვე იგავ. 14:31).}
   დანიელი არა მხოლოდ განმარტავს სიზმარს, არამედ მდგომარეობიდან გამოსავალსაც სთავაზობს ნაბუქოდონოსორს: "ამიტომ, მეფეო, მოსაწონი იყოს შენთვის ჩემი რჩევა და შენი ცოდვები სიმართლით ჩამოიცილე, შენი უსამართლობანი კი - ღარიბებისადმი გულმოწყალეობით. ვინძლო გახანგრძლივდეს შენი სიმშვიდე".
   ნაბუქოდონოსორმა ბაბილონის აშენებას გრანდიოზული ძალისხმევა მოახმარა. ბაღებმა, სარწყავმა არხებმა, ასობით ტაძარმა და სხვა სამშენებლო პროექტებმა ქალაქი უძველესი სამყაროს ერთ-ერთ საოცრებად აქცია. მაგრამ ასეთი დიდებულება და სილამაზე, ნაწილობრივ მაინც, მონების ექსპლუატაციისა და ღარიბი ადამიანების საჭიროებების უგულებელყოფით მიიღწევა. გარდა ამისა, იმპერიის სიმდიდრე მეფისა და მისი გარემოცვის სიამოვნებას ხმარდება. აქედან გამომდინარე, ნაბუქოდონოსორის სიამაყე არა მხოლოდ ღმერთის აღიარებაში უშლის მას ხელს, არამედ აიძულებს თვალი დახუჭოს გაჭირვებულთა პრობლემებსა და საჭიროებებზე. ღმერთის გაჭირვებულ ადამიანებზე განსაკუთრებული მზრუნველობის გათვალისწინებით, გასაკვირი არაა, რომ  სხვა შესაძლო ცოდვებს შორის, რომლებიც დანიელს შეეძლო მეფისთვის გაეცხადებინა, მან სწორედ გაჭირვებულთა საჭიროებების უგულებელყოფას გაუსვა ხაზი.
   ეს გზავნილი ნაბუქოდონოსორისადმი სიახლეს არ წარმოადგენს. ძველი აღთქმის წინასწარმეტყველები ღვთის ერს ხშირად აძლევდნენ გაფრთხილებებს გაჭირვებულების შევიწროვებასთან დაკავშირებით. ბოლოს და ბოლოს, უპოვართა თანაგრძნობა ქრისტიანული ქველმოქმედების უმაღლესი გამოხატულებაა. და პირიქით, მათი ექსპლუატაცია და უგულებელყოფა თვით ღმერთის ხელყოფაა. გაჭირებულებზე ზრუნვით ჩვენ ვაღიარებთ, რომ ყველაფერი უფალს ეკუთვნის, ეს კი იმას ნიშნავს, რომ ჩვენ მფლობელნი კი არ ვართ, არამედ ღმერთის საკუთრების მმართველნი.
   როდესაც მატერიალური სიკეთით ვემსახურებით სხვებს, ჩვენ განვადიდებთ ღმერთს და ვაღიარებთ მის ხელმწიფებას. სწორედ ღმერთის საკუთრების უფლება განსაზღვრავს საბოლოო ჯამში მატერიალურ ფასეულობათა ღირებულებასა და ფუნქციას. სწორედ ამაში დამარცხდა ნაბუქოდონოსორი. ჩვენც წარუმატებლობის რისკზე მივდივართ, თუ არ ვაღიარებთ ღმერთის ხელმწიფებას ყოველ ჩვენს მიღწევაზე და თუ არ გამოვხატავთ ამ აღიარებას გაჭირვებულთა დახმარებისკენ მისწრაფებით.

   სამშაბათი                                                                                                                     28 იანვარი
"უზენაესი ხელმწიფებს"
    მიუხედავად იმისა, რომ ნაბუქოდონოსორს მონანიება და ღმერთისთვის პატიების თხოვნა სჭირდებოდა, მისმა გამოუსწორებელმა სიამაყემ იგი ზეციური დადგენილების აღსრულებამდე მიიყვანა (იხ. დან. 4:25-30). სასახლეში სეირნობის, საკუთარი თავისა და საკუთარი მიღწევების განდიდების დროს, მეფის ფსიქიკაში ცვლილებები მოხდა, რის გამოც იგი სასახლის კარიდან განდევნეს. ასეთ პათოლოგიურ ფსიქიკურ მდგომარეობას კლინიკურ ზოოანტროპიას უწოდებენ. ამ სენით შეპყრობილი პაციენტს ცხოველური ქმედებები ახასიათებს. ჩვენს დროში ამ დაავადებას "სახეობრივი დისფორია" ეწოდება – ავადმყოფს სხვა ბიოლოგიური სახეობისადმი კუთვნილების განცდა და შესაბამისად, ცხოველად ყოფნის მისწრაფება უჩნდება.
   {წაიკითხეთ 4მეფ. 20:2-5; იოან. 3:10; იერ. 18:7,8; ჰქონდა თუ არა მეფეს სასჯელის თავიდან არიდების შანსი ამ მუხლების თანახმად?}
    სამწუხაროდ ნაბუქოდონოსორმა სწავლების რთული გზა აირჩია და დასკვნები საკუთარი მწარე გამოცდილებიდან გამოიტანა. მის ხელთ არსებული სამეფო ძალაუფლების გამო მან არ ისურვა დაფიქრებულიყო ღმერთთან თავის ურთიერთობაზე. ამიტომ ძალაუფლების ჩამორთმევა და მინდვრის ცხოველების გვერდიგვერდ ცხოვრება საშუალებას აძლევს მეფეს, აღიაროს, თუ რამდენადაა ის ღმერთზე დამოკიდებული. ბოლო გაკვეთილი, რომელიც უფალმა ქედმაღალ მეფეს მისცა ის იყო, რომ "ცა ხელმწიფებს" (დან. 4:23). ღმერთის ჩანაფიქრის მიხედვით, მეფეზე მსჯავრის მიზანი იმის ჩვენება იყო, რომ "ცოცხლებმა იცოდნენ, რომ უზენაესი ხელმწიფებს კაცთა სამეფოზე, ვისაც უნდა, იმას აძლევს მას და კაცთაგან ყველაზე დამცირებულს აღაზევებს მასზე" (დან. 4:14).
   სხვა სიტყვებით, ნაბუქოდონოსორის სასჯელი თითოეული ჩვენგანისთვის უნდა გახდეს მაგალითი. რადგან "ცოცხალთა" რიგებს მივეკუთვნებით, მეტი ყურადღება უნდა დავუთმოთ და უნდა გავითავისოთ მთავარი გაკვეთილი: "უზენაესი ხელმწიფებს კაცთა სამეფოზე".
   {რატომ არის იმის ცოდნა, რომ უზენაესი ხელმწიფებს ყველაფერზე, ყველაზე მნიშვნელოვანი გაკვეთილი ჩვენთვის? რა გავლენა უნდა იქონიოს ამ ფაქტმა ჩვენს ურთიერთობაზე მათთან, ვინც ჩვენს დაქვემდებარებაში მუშაობს?}

ოთხშაბათი                                                                                                                           29 იანვარი
როდესაც ზეცას მიაპყრობ თვალებს
   {წაიკითხეთ დან. 4:31-34. რა ცვლილებები ხდება მეფის ცხოვრებაში და რატომ?}
   ღმერთი მძიმე სენს შეჰყრის ნაბუქოდონოსორს, მაგრამ საბოლოოდ სრულად აღადგენს მის ფსიქიკურ მდგომარეობას. საინტერესოა, რომ ყველაფერი იცვლება, როდესაც წინასწარმეტყველის მიერ ნაწინასწარმეტყველები შვიდი წლის შემდეგ ავადმყოფი მეფე ზეცას მიაპყრობს თვალებს (იხ. დან. 4:31).
   "შვიდი წლის განმავლობაში იწვევდა ნაბუქოდონოსორი გაოცებას თავის ქვეშევრდომებში; შვიდი წლის განმავლობაში იყო ის დამცირებული ყველას თვალში. ხოლო როდესაც გონიერება დაუბრუნდა, თავმდაბლად მიაპყრო მზერა ზეციერ ღმერთს და აღიარა, რომ ღვთაებრივი ხელისაგან მიიღო სასჯელი. მან ყველას წინაშე აღიარა თავისი დანაშაული და ღმერთის უდიდესი წყალობა, რომლის მეშვეობითაც განიკურნა" (ე. უაითი, მეფეები და წინასწარმეტყველები, გვ. 520).
   ეჭვგარეშეა, რომ როდესაც ზეცას მივაპყრობთ თვალებს, შეიძლება დიდი ცვლილებები მოხდეს. როგორც კი მეფეს გონიერება უბრუნდება, ის ადასტურებს, რომ გაითავისა გაკვეთილი.
     მაგრამ ეს ისტორია მოგვითხრობს უფრო ღვთის წყალობის შესახებ, ვიდრე ნაბუქოდონოსორზე. აქამდე მეფემ ისრაელის ღმერთის თავის მეუფედ მიღების სამი შანსი გაუშვა. მას ამის გაკეთება მაშინ შეეძლო, როდესაც ახალგაზრდა იუდეველთა გამორჩეული სიბრძნე აღიარა (იხ. დან. 1), როდესაც დანიელმა მისი სიზმარი განმარტა (იხ. დან. 2), და როდესაც სამი იუდეველი გავარვარებული ღუმელიდან უვნებლად გამოვიდა (იხ. დან. 3). მაგრამ თუკი ასეთმა საოცარმა გადარჩენამ ვერ აქცია იგი მორჩილად, მაშინ რას შეეძლო ამის გაკეთება? მეფის სიჯიუტის მიუხედავად ღმერთმა მას მეოთხე შანსიც მისცა და ბოლოს და ბოლოს მაინც მოიპოვა მისი გული და დააბრუნა მეფის თანამდებობაზე (იხ. დან. 4). როგორც ნაბუქოდონოსორის შემთხვევა გვასწავლის, ღმერთი ერთი მეორის მიყოლებით გვაძლევს შანსებს იმისათვის, რომ აღვადგინოთ მასთან სწორი ურთიერთობები. როგორც პავლე წერდა მრავალი საუკუნის შემდეგ, უფალს "ნებავს, რომ ყველა ადამიანი გადარჩეს და მიაღწიოს ჭეშმარიტების ცოდნას" (1ტიმ. 2:4). მოცემულ ისტორიაში ჩვენ ამ ჭეშმარიტების ნათელ მაგალითს ვხედავთ.
   {თქვენ როგორ გასწავლიდათ ღმერთი მორჩილებას? რა გაკვეთილი გამოიტანეთ აქედან? რა უნდა შეცვალოთ იმისათვის, რომ აღარ დაუშვათ ერთი და იგივე შეცდომები?}

ხუთშაბათი                                                                                                                      30 იანვარი
თვინიერი და მადლიერი
   {მეფემ მოინანია და განაცხადა: "დედამიწის ყველა მკვიდრი არაფრად ითვლება" (დან. 4:32). კონტექსტის გათვალისწინებით დაფიქრდით, რა მნიშვნელოვანი მომენტის ხაზგასმა სურს მას?}
   რა მიუთითებს იმაზე, რომ ნაბუქოდონოსორმა მართლაც გულწრფელად მიიღო ჭეშმარიტი ღმერთი? ამ ფაქტის მთავარი მტკიცებულება ის არის, რომ ნაბუქოდონოსორი თავად არის დანიელის მე-4 თავის ავტორი. ამ თავის დიდი ნაწილი საკუთარი ხელნაწერიდან ამონარიდს ჰგავს. ამ გზავნილში მეფე პირადად მოგვითხრობს თვისი სიამაყისა და უგუნურების შესახებ და მორჩილებით აღიარებს ღმერთის ჩარევას მის ცხოვრებაში. ძველი მონარქები იშვიათად წერდნენ საკუთარი თავის შესახებ რაიმეს დამამცირებელს. პრაქტიკულად ყველა უძველესი დოკუმენტი, რომელიც დღეს ჩვენთვის არის ცნობილი, განადიდებს მეფეს. ამიტომ ამ ტიპის დოკუმენტი, რომელშიც მეფე აღიარებს თავის სიამაყეს და აღწერს თავის ცხოველურ მდგომარეობას, ჭეშმარიტ მოქცევაზე მიუთითებს. გარდა ამისა, საკუთარი გამოცდილების შესახებ წერილის დაწერითა და ღმერთის ხელმწიფების თავმდაბალი აღიარებით, მეფე ნამდვილი მისიონერივით იქცევა. მას არ შეუძლია, რომ თავისთვის შეინახოს ის, რაც განიცადა და გაიგო ჭეშმარიტი ღმერთისაგან. მის ლოცვასა და ღმერთის განდიდებაში (იხ. დან. 4:31-34) სრულად არის გახსნილი სულიერი მოქცევის გულწრფელობა.
   მეფეს ახლა სხვა ფასეულობები აქვს და იგი აღიარებს ადამიანის ძალაუფლების შეზღუდულობას. ღრმა სამადლობელო ლოცვაში მეფე ადიდებს დანიელის ღმერთის ძალას და აღიარებს, რომ "დედამიწის ყველა მკვიდრი არაფრად ითვლება" (დან. 4:32). ანუ ადამიანებს არ გააჩნიათ არაფერი  სატრაბახო. ამგვარად, ნაბუქოდონოსორის  ეს უკანასკნელი მოხსენიება დანიელის წიგნში მიუთითებს თავმდაბალ და მადლიერ მეფეზე, რომელიც აქებს ღმერთს და გვაფრთხილებს სიამაყის შესახებ.
   {წაიკითხეთ ფილიპ. 2:1-11. ამ მუხლების თანახმად, ჩვენი ცხოვრებიდან რამ უნდა აღმოფხვრას სიამაყე?}

პარასკევი                                                                                                                         31 იანვარი
შემდგომი გამოკვლევისათვის
     "ერთ დროს ამაყი მონარქი გახდა ღვთის თავმდაბალი შვილი; სასტიკი, ძალაუფლების მოყვარული მმართველი - ბრძენი და შემწყნარებელი მეფე. მან, ვინც დასცინოდა და აბუჩად იგდებდა ზეციერ ღმერთს, ახლა ყოვლისშემძლის ძალა აღიარა და გულწრფელად შეუდგა თავისი ქვეშევრდომების ბედნიერებასა და ღვთისმოშიშობაზე ზრუნვას. მეფეთა მეფისა და მეუფეთა უფლის მტკიცე ხელის ქვეშ მყოფმა, ნაბუქოდონოსორმა როგორც იქნა გაიაზრა ის, რასაც ყველა მმართველი უნდა აცნობიერებდეს - ჭეშმარიტი დიდებულება ჭეშმარიტ ქველმოქმედებაშია. მან აღიარა უფალი ცოცხალ ღმერთად და თქვა: "ახლა მე, ნაბუქოდონოსორი, ვაქებ, აღვამაღლებ და პატივს მივაგებ ზეციურ მეფეს, რომლის ყველა საქმეც მართალია და გზა სამართლიანი, და რომელსაც ძალუძს დაამდაბლოს ამაყად მავალნი".
   ღმერთის განზრახვა იმის შესახებ, რომ მსოფლიოს უდიდეს სამეფოს მისი სახელი განედიდებინა, ახლა შესრულდა. უფლის გულმოწყალების, სიკეთისა და ხელმწიფების  სახალხო აღიარება გახდა ნაბუქოდონოსორის უკანასკნელი საქციელი, რაც წმიდა ისტორიის ფურცლებზე ჩაიწერა" (ე. უაითი, მეფეები და წინასწარმეტყველები, გვ. 521).
კითხვები მსჯელობისათვის:
   1. "სიამაყე იწვევს ყველა სხვა ნაკლოვანებას: ეს არის ღმერთის მიმართ აბსოლუტურად მტრული მდგომარეობა სულისა. თქვენ შეიძლება იფიქროთ, რომ ვაზვიადებ. ასეთ შემთხვევაში კიდევ ერთხელ ჩაუღრმავდით ჩემს სიტყვებს… რაც მეტი სიამაყეა ადამიანში, მით  მეტად აღიზიანებს მას ეს თვისება სხვებში. თუ თქვენი სიამაყის დონე გაინტერესებთ, საუკეთესოდ ამის გაკეთებას საკუთარი თავისთვის შემდეგი შეკითხვის დასმით შეძლებთ: "რამდენად დიდია ჩემი აღშფოთება, როდესაც სხვები მამცირებენ, როცა არ უნდათ ჩემი შემჩნევა, ერევიან ჩემს საქმეებში, ცდილობენ დამჩრდილონ ან კოხტაობენ და ტრაბახობენ ჩემი თანდასწრებით?" საქმე ის არის, რომ ნებისმიერი ადამიანის სიამაყე სხვა ადამიანის სიამაყესთან პაექრობს. სწორედ იმის გამო, რომ წვეულებაზე ყველაზე გამორჩეული მინდოდა ვყოფილიყავი, ვღიზიანდები, თუ სხვა აღმოჩნდება ყურადღების ცენტრში" (კ. ს. ლიუისი, უბრალოდ ქრისტიანობა, გვ. 110). ზემოთ მოყვანილი ციტატიდან გამომდინარე, რა შეიძლება დაგეხმაროთ, რომ დაინახოთ სიამაყე თქვენს ცხოვრებაში?
  2. ამ და რამდენიმე წინამდებარე თავში განიხილებოდა ღმერთის ხელმწიფების თემა. რატომაა ეს თემა მნიშვნელოვანი ჩვენთვის გასაცნობიერებლად? როგორ გვეხმარება შაბათის როლი ამ უმნიშვნელოვანესი ჭეშმარიტების გაგებაში?

გაკვეთილი 6                                                                                                              1-7 თებერვალი
ქედმაღლობიდან – დაღუპვამდე
   გამოსაკვლევი ბიბლიური მუხლები:  დან. 5; გამოცხ. 17:4-6; ფსალმ. 95:5; კოლ. 1:15-17; რომ. 1:16-32; ეკლ. 8:11; გამოცხ. 14:8
  სამახსოვრო მუხლი: "იგი ცვლის დრო-ჟამს, ამხობს მეფეებს და აღაზევებს მეფეებს. ბრძენკაცთ სიბრძნეს აძლევს, გონიერთ - ცოდნას" (დან. 2:21).
  დანიელის წიგნის მე-5 თავში ღვთის სიტყვა გვიჩვენებს ნათელ მაგალითს ადამიანის ქედმაღლობისა, რომელსაც გასაოცარი და დრამატული დასასრული აქვს. მართალია ნაბუქოდონოსორს დიდი დრო დასჭირდა ამისთვის, მაგრამ საბოლოოდ მაინც შეითვისა გაკვეთილი. ხოლო მისმა შვილიშვილმა, ბელშაცარმა - არა. ნადიმის დროს სატაძრო ჭურჭლის გამოყენებით ის ბილწავს მათ. შებილწვის ეს აქტი არა მხოლოდ ღმერთის წინააღმდეგობის, არამედ მისი დაგმობის ტოლფასია. ბელშაცარმა აავსო თავისი ურჯულოების თასი, რადგან იქცეოდა ისე, როგორც მომცრო რქა (იხ. დან. 8), რომლის მიერაც "დამხობილ იქნა მისი საწმიდარის ადგილი" (დან. 8:11). ბელშაცარისათვის ძალაუფლების ჩამორთმევით ღმერთმა აჩვენა, თუ რას მოიმოქმედებს ის ღვთის ერის მტერთა წინააღმდეგ უკანასკნელ დღეებში. მოვლენები, რომლებიც დანიელის მე-5 თავშია აღწერილი ძვ.წ. 539 წლით თარიღდება, როდესაც  ბაბილონი დაეცა მიდია-სპარსეთის ხელით. ასე მოხდა ოქროდან ვერცხლზე გადასვლა, რაზეც დანიელის წიგნის მე-2 თავში იყო საუბარი, - კიდევ ერთი დასტური იმისა, რომ ამ სამყაროს ღმერთი მართავს.

კვირადღე                                                                                                                         2 თებერვალი
ბელშაცარის ნადიმი
   {წაიკითხეთ დან. 5:1-4; დან. 1:1,2. რა საშინელ საქციელს სჩადის ბელშაცარი? როგორ ჰფენს ნათელს ეს საქციელი მის ჭეშმარიტ ხასიათს? შეადარეთ მისი ქმედებები გამოცხ. 17:4-6-სს. რა პარალელების გავლებაა აქ შესაძლებელი?}
   მეფე გასცემს ბრძანებას, რომ იერუსალიმის ტაძრის წმიდა ჭურჭელი ღვინის თასებად გამოიყენონ. ნაბუქოდონოსორმა იერუსალიმის დაპყრობის შემდეგ ტაძრიდან გამოტანილი ჭურჭელი თავისი ღმერთის ტაძარში გადაიტანა, რაც იმას მოწმობს, რომ ის პატივს მაინც სცემდა ჭურჭლის წმიდა სტატუსს. ბელშაცარს კი ურცხვად დაჰყავს წმიდა ჭურჭელი ჩვეულებრივ სასმისებამდე.
   როდესაც წმიდა ჭურჭლიდან სვამდნენ, ბელშაცარის დიდებულები "ადიდებდნენ ოქროს, ვერცხლის, სპილენძის, რკინის, ხისა და ქვის ღმერთებს" (დან. 5:4). უნდა აღინიშნოს, რომ ჩამონათვალში მოხსენიებულია ექვსი მასალა. ბაბილონელები სამოცობით სისტემას იყენებდნენ (სისტემას, რომლის საფუძველია რიცხვი 60), დღევანდელი ათობითი სისტემისაგან განსხვავებით (რომელიც რიცხვ 10-ს ეფუძნება). შესაბამისად, ღმერთების ექვსი კატეგორია ბაბილონელი ღვთაებების გაერთიანებას და აქედან გამომდინარე, ბაბილონური რელიგიური სისტემის სისავსეს წარმოადგენს. საინტერესოა, რომ მასალების თანმიმდევრობა კერპის კომპონენტების თანმიმდევრობას ემთხვევა, გამონაკლისია ხე, რომელმაც ჩაანაცვლა თიხა. ქვა, ისევე როგორც სიზმარში, აქაც ბოლოს ჩნდება. მართალია აქ ის კერპების საშენ მასალას წარმოადგენს, მაგრამ იგი აგრეთვე იწვევს სამსჯავროს მსოფლიო იმპერიებზე (იხ. დან. 2:44,45), რისი სიმბოლოცაა ბაბილონი.
   ეს ნადიმი არაჩვეულებრივი ილუსტრაციაა ბოლო ჟამის ბაბილონისა გამოცხადების წიგნიდან. ბელშაცარის მსგავსად, მეძავსაც ოქროს თასი უპყრია, რომელიც მისი  სიბილწითა და უწმიდურებით არის სავსე და რომლის შესმასაც სთავაზობს  ხალხებს. სწორედ ასე, ცრუ სწავლებებისა და თაყვანისცემის დამახინჯებული სისტემის მეშვეობით ცდილობს თანამედროვე ბაბილონი მსოფლიოს მახეში გაბმას (იხ. გამოცხ. 17:4-6) და არ აქცევს ყურადღებას სამსჯავროს, რომელიც მას უნდა დაატყდეს თავს. თუმცა სამსჯავრო გარდაუვალია.
  {როგორ ბილწავს ჩვენი საზოგადოება და კულტურა ღვთის სიტყვის ჭეშმარიტებას?  რას უნდა მოვერიდოთ იმისათვის, რომ ამ სიბილწეში არანაირი მონაწილეობა არ მივიღოთ? განიხილეთ პასუხები გაკვეთილზე.}

   ორშაბათი                                                                                                                      3 თებერვალი
დაუპატიჟებელი სტუმარი
   {წაკითხეთ დან. 5:5-8. რა მოხდა და როგორი იყო მეფის რეაქცია? შესაძლებელია თუ არა აქ დანიელის მე-2 თავთან პარალელის გავლება და რატომ არის ეს პარალელი მნიშვნელოვანი? (იხ. ფსალმ. 95:5; კოლ.1:15-17).}
   უწინდელ კრიზისულ სიტუაციებში ნაბუქოდონოსორის გამოცდილებაზე დაყრდნობით (იხ. დან. 2:2; დან.4:4), ბელშაცარი ბაბილონელ მოგვებს, ქალდეველებსა და მკითხავებს უხმობს, რომ განუმარტონ იდუმალი წარწერა კედელზე. ჯილდოს სახით მეფე პატივს ჰპირდებოდა მათ: 1) ძოწეულის სამოსი - ამ ფერის ტარება უძველეს დროში შეეძლოთ სამეფო საგვარეულოს წარმომადგენლებს (იხ. ეფეს. 8:15)   2) ოქროს შიბი – მაღალი სოციალური კუთვნილების ნიშანი (იხ. დაბ. 41:42) და 3) სამეფოს მესამე მმართველის თანამდებობა. ეს უკანასკნელი კარგად ასახავს იმდროინდელი ბაბილონის ისტორიულ ვითარებას. რადგანაც ბელშაცარი იყო მეორე მმართველი როგორც მამამისის - ნაბონიდის თანამართველი, ამიტომ შესთავაზა მან მესამე მმართველის თანამდებობა. მაგრამ მაცდური ჯილდოების მიუხედავად, ბრძენკაცებმა მაინც ვერ შეძლეს დამაკმაყოფილებელი განმარტების მოძიება.
   მეფე ეძებს ახსნას, მაგრამ იმ წყაროებს არ მიმართავს, რომელიც საჭიროა. ბაბილონელი ბრძენკაცები ვერ განმარტავენ ფრაზას კედელზე, მიუხედავად იმისა, რომ ის მათთვის კარგად ნაცნობ არამეულ ენაზე იყო დაწერილი. ეს გვახსენებს სიტყვებს ესაია წინასწარმეტყველის წიგნიდან: "…და დაიკარგება მის ბრძენთა სიბრძნე, და მის გონიერთა განიერება დაიმალება" (ეს. 29:14). ამ მუხლის ციტირებისას პავლე მოციქული ამბობს: "სად არის ბრძენი? სად არის მწიგნობარი? სად არის ამ საუკუნის მოკამათე? განა სისულელედ არ აქცია ღმერთმა სიბრძნე ამ სოფლისა? ვინაიდან, რაკი ღვთაებრივ სიბრძნეში ვერ იცნო ღმერთი სოფელმა თავისი სიბრძნით, ღვთისთვის სათნო იყო მორწმუნეთა ხსნა ქადაგების უგუნურებით" (1კორ. 1:20,21).
   ზოგიერთი ჭეშმარიტება მეტისმეტად მნიშვნელოვანია საიმისოდ, რომ ადამიანმა თავისთავად გაიაზროს ისინი. აი, რატომ არის, რომ ამის ნაცვლად ღმერთი თავად გვიცხადებს ამ ჭეშმარიტებებს.
   {დაფიქრდით იმაზე, თუ რამდენად უმნიშვნელო  იყო ბელშაცარის ჯილდოები მომავალ მოვლენათა ჭრილში. რას გვეუბნება ეს იმის შესახებ, თუ რამდენად წარმავალია საგნები ამ სამყაროში და რატომ არის მნიშვნელოვანი, რომ ყოველთვის გვახსოვდეს მარადიულობის შესახებ, როდესაც ამა თუ იმ საქციელს ჩავდივართ?}

სამშაბათი                                                                                                                       4 თებერვალი
დედოფლის გამოჩენა
  {წაიკითხეთ დან. 5:9-12.  დედოფლის ნათქვამიდან რა უნდა სცოდნოდა მეფეს ისედაც დანიელის შესახებ? როგორც ჩანს, მეფემ არ იცოდა დანიელის არსებობის შესახებ. რას გვეუბნება ეს მის შესახებ?}
  რადგან მეფის ნადიმის ყველა წევრი ფრიად ააღელვა კედლის შეტყობინებამ, დედოფალი შემოვიდა და ბრძნული რჩევა მისცა საგონებელში ჩავარდნილ მეფეს. მან შეახსენა დანიელის შესახებ, რომლის სიზმრების განმარტებისა და საიდუმლოებათა ამოხსნის უნარიც კარგად იყო ცნობილი ნაბუქოდონოსორის დღეებში. ბელშაცარს რომ ისეთივე სიბრძნე ჰქონოდა, როგორიც მის წინამორბედს, მას ეცოდინებოდა, თუ ვისთვის მიემართა ამ იდუმალი წარწერის მნიშვნელობის გასაგებად. დედოფლის ჩარევა უაღრესად დროული აღმოჩნდა. მისი სიტყვები ჟღერს როგორც საყვედური ბელშაცარის მიმართ იმის გამო, რომ მას მხედველობიდან გამორჩა ის ერთადერთი ადამიანი სამეფოში, რომელსაც ამ საკითხში დახმარება შეეძლო. იგი ასევე სიტყვიერად ახასიათებს დანიელს: წინასწარმეტყველში წმიდა ღმერთის სული, ნათელი, გონიერება და ღმერთების დარი სიბრძნე და საკვირველი სულია. ნაბუქდონოსორის დღეებში  ის მოგვების, ჯადოქრების, ქალდეველებისა და გრძნეულების მთავრად იყო დაყენებული (იხ. დან. 5:11,12).
   ჩნდება შეკითხვა, რატომ არ აქცევდა ბელშაცარი დანიელს ყურადღებას? ტექსტში არ არის მოცემული პირდაპირი პასუხი, მაგრამ შეგვიძლია ვივარაუდოთ, რომ დანიელმა  სამეფო სამსახურში სულ მცირე ბელშაცარის მეფობის მესამე წლამდე გატარებული დროის შემდეგ (იხ. დან. 8:1,27), მიატოვა თავისი თანამდებობა. ერთ-ერთი ფაქტორი შეიძლება ყოფილიყო მისი ასაკი. ის ამ დროს დაახლოებით 80 წლის იყო და შესაძლოა მეფემ "ძველი გვარდიის" ახალი შემადგენლობით ჩანაცვლება ისურვა. კიდევ ერთი სავარაუდო მიზეზი იმისა, თუ რატომ არ სურდა მეფეს დანიელთან ურთიერთობა, შეიძლება იყოს ის, რომ მას ამ ბრძენკაცის ღმერთის შესახებ მოსმენისა და მისადმი მორჩილების არავითარი სურვილი არ ჰქონია. მაგრამ როგორიც არ უნდა ყოფილიყო მიზეზი ან მიზეზები, შთამბეჭდავია ის, რომ დანიელი, რომელსაც სიბრძნის ასეთი მარაგი და ამხელა გამოცდილება ჰქონდა, ასე სწრაფად დაივიწყა.
   {წაიკითხეთ რომ. 1:16-32. როგორ ვლინდება ამ მუხლებში გამოხატული პრინციპი არა მხოლოდ ამ ისტორიაში, არამედ თანამედროვე წუთისოფელშიც?}

  ოთხშაბათი                                                                                                                  5 თებერვალი
სასწორზე აიწონე და მსუბუქი აღმოჩნდი
   {წაიკითხეთ დან. 5:13-28. რა არის მიზეზი მეფის ნაადრევი სიკვდილისა, რომლის შესახებაც საუბრობს დანიელი?}
   გარემოებები აიძულებს მეფე, რომ საკუთარი სურვილის საწინააღმდეგოდ დანიელს მიმართოს დასახმარებლად. ეს უფრო მეტად მეტყველებს მის დამოკიდებულებაზე დანიელის ღმერთისადმი, ვიდრე თვით დანიელისადმი.
   მეორე მხრივ, დანიელის პასუხი მეფის დაპირებაზე დაჯილდოების შესახებ ბევრს გვეუბნება დანიელის პრიორიტეტებისა და ხასიათის შესახებ. ამავდროულად, იდუმალი სიტყვების მნიშვნელობის ცოდნა ალბათ ეხმარება მას გააცნობიეროს, თუ რამდენად უსარგებლოა ეს ჯილდო. შემდეგ ის უცხადებს მეფეს  განაჩენს და მიუთითებს ბრალდების სამ მიზეზზე.
   პირველ რიგში, ბელშაცარმა სრულიად უგულებელჰყო ნაბუქოდონოსორის გამოცდილება. წინააღმდეგ შემთხვევაში, ისიც მოინანიებდა და დაიმდაბლებდა თავს,  თავისი წინამორბედის მსგავსად.
   მეორე, ბელშაცარი ღვინის შესასმელად და საკუთარი კერპების განსადიდებლად იყენებდა სატაძრო ჭურჭელს. აქ დანიელი აკეთებს კერპების დასამზადებელი 6 სახის მასალის ჩამონათვალს იმავე თანმიმდევრობით, რაც შეგვხვდა აქამდე (იხ. დან. 5:4).
   მესამე, მეფემ არ ჩათვალა საჭიროდ ერთადერთი ღმერთის განდიდება "რომლის ხელშიც შენი სიცოცხლე და ყოველი გზა-სავალია" (დან. 5:23).
   მეფის ცოდვის გაცხადების შემდეგ დანიელი განმარტებაზე გადადის. ჩვენ ვიგებთ, რომ ღვთის წარწერა კედელზე სამი არამეული ზმნისაგან შედგება (პირველი მეორდება). მათი ძირითადი მნიშვნელობა ცნობილი უნდა ყოფილიყო მეფისა და მისი ბრძენკაცებისათვის: მენე - "დათვლა", თეკელ - "აწონვა", ფერეს - "გაყოფა".
   მიდია-სპარსეთის ჯარი ამ დროს უკვე ბაბილონის ჭიშკართან იყო განლაგებული, ამიტომ მეფემ და ბრძენკაცებმა მოსალოდნელი საფრთხე ალბათ წარწერის მნიშვნელობას დაუკავშირეს. მაგრამ ბრძენკაცებმა ვერ გაბედეს მეფისთვის ამის მოხსენება. მხოლოდ დანიელმა დაამტკიცა, რომ შეუძლია წარწერის გაშიფრვა და მისი სრული მნიშვნელობის გადაცემა ბელშაცარისთვის: "მენე – აღრიცხა ღმერთმა შენი სამეფო და ბოლო მოუღო მას. თეკელ – სასწორზე აიწონე და მსუბუქი აღმოჩნდი. ფერეს – გაიყო შენი სამეფო და მიდიელებსა და სპარსელებს მიეცა იგი" (დან. 5:26-28). სამწუხარო და უნუგეშო უწყებაა.
   {მეფეზე სამსჯავრომ ძალიან სწრაფად მოაწია. როგორ ვისწავლოთ ღმერთზე მინდობა იმ შემთხვევებში, როდესაც სამართლიანობა და სამსჯავრო ჯერ არ დამდგარა? (იხ. ეკლ. 3:17; ეკლ. 8:11; მათ. 12:36; რომ. 14:12).}

ხუთშაბათი                                                                                                                6 თებერვალი
ბაბილონის დაცემა
   {წაიკითხეთ დან. 5:29-31, ასევე გამოცხ. 14:8; გამოცხ. 16:19 და გამოცხ. 18:2. რა მიუთითებს ბელშაცარის დროინდელი ბაბილონის დაცემის ისტორიაში ბოლო ჟამის ბაბილონის დაცემაზე?}
   ყველა თავისი ნაკლოვანების მიუხედავად, ბელშაცარი სიტყვის ადამიანია, ის დააკმაყოფილა წარწერის განმარტებამ და მან მართლაც გადასცა დანიელს დაპირებული ჯილდო. როგორც ჩანს, დანიელის განმარტების მართებულობის აღიარებით მეფე ირიბად აღიარებს მისი ღმერთის არსებობასაც. საინტერესოა, რომ ახლა დანიელმა მიიღო ის საზღაური მეფისაგან, რომელზეც თავიდან უარი განაცხადა, სავარაუდოდ იმიტომ, რომ ახლა ის ვერანაირ ზეგავლენას ვერ მოახდენდა წარწერის განმარტებაზე. გარდა ამისა, იმ მომენტისათვის ჯილდოს აზრი ეკარგებოდა, რადგან იმპერიას სულ მალე მოეღებოდა ბოლო. წინასწარმეტყველმა  ალბათ თავაზიანობის გამო მიიღო ჯილდო, რადგან აცნობიერებდა, რომ სამეფოს მესამე მმართველი ის სულ რამდენიმე საათის განმავლობაში იქნებოდა.
   და როგორც გამოაცხადა წინასწარმეტყველმა, ბაბილონი დაეცა. ყველაფერი ძალიან სწრაფად მოხდა. ბრძოლის გარეშე. ისტორიკოს ჰეროდოტეს მიხედვით, სპარსელებმა მდინარე ევფრატის დასაშრობად არხი გათხარეს, და ქალაქში მდინარის კალაპოტის დახმარებით შეაღწიეს. ბელშაცარი იმავე ღამეს მოკლეს. მამამისმა, მეფე ნაბონიდმა ქალაქი დატოვა, მოგვიანებით კი ახალ მმართველებს ჩაბარდა ტყვედ. ასე დაასრულა არსებობა უდიდესმა იმპერიამ, რომელსაც კი გასცნობია კაცობრიობა. ბაბილონი, ოქროს თავი მოისპო.
   "ბელშაცარს ღვთის ნების შეცნობისა და აღსრულების ბევრი შესაძლებლობა ჰქონდა. მან იხილა საკუთარი ბაბუის, ნაბუქოდონოსორის ადამიანთა საზოგადოებიდან განდევნა. მან იხილა, რომ ამაყ და განდიდებულ მონარქს გონიერება მანვე ჩამოართვა, ვინც უბოძა. მან იხილა, როგორ განდევნეს მეფე საკუთარი სამეფოდან და როგორ დაბინავდა ის მინდვრის ცხოველებს შორის. მაგრამ ბელშაცარის სიყვარული გართობისა და თვითგანდიდების მიმართ ფარავდა ყველა იმ გაკვეთილს, რომელიც არ უნდა დაევიწყებინა, და ის იმავე ცოდვებს იმეორებდა, რომლებმაც გამოიწვია სამსჯავრო ნაბუქოდონოსორზე. ბელშაცარმა ხელიდან გაუშვა მისთვის კეთილგანწყობით ნაბოძები შანსი როდესაც უგულებელყო ჭეშმარიტების შეცნობის ყველა შესაძლებლობა" (ე. უაითი, ბიბლიური ექო, 25 აპრილი, 1898 წ).
   {როგორ შეგვიძლია გავიგოთ ჭეშმარიტება? რას ნიშნავს "იცოდე ჭეშმარიტება"? როდის შევძლებთ იმის თქმას, რომ შევიცანით მთელი ჭეშმარიტება, რომლის ცოდნაც აუცილებელია ჩვენთვის?}

პარასკევი                                                                                                                         7 თებერვალი
შემდგომი გამოკვლევისთვის
    დიდი ნადიმები ჩვეული მოვლენა იყო უძველესი სამყაროს სასახლეებში. მეფეებს უყვარდათ ზედმეტად ხელგაშლილი და მდიდრული ნადიმების მოწყობა, რითაც თავიანთ დიდებულებასა და ძალაუფლებას აჩვენებდნენ. ჩვენთვის უცნობია ამ ნადიმის დეტალები, ვიცით მხოლო ის, რომ ის მაშინ გაიმართა, როდესაც მიდია-სპარსეთის ლაშქარი ბაბილონის კედლებთან იდგა სრულ საბრძოლო მზადყოფნაში. მაგრამ ადამიანთა თვალსაზრისით, საგანგაშო  არაფერი იყო. ბაბილონი კარგად იყო გამაგრებული, სურსათ-სანოვაგისა და წყლის მარაგი საკმარისი იყო, რადგან მდინარე ევფრატი ქალაქის ცენტრში გაედინებოდა. ამიტომ მეფე ბელშაცარი ვერ ხედავს პრობლემას ნადიმის გამართვაში, მიუხედავად იმისა, რომ მტერმა ალყა შემოარტყა ქალაქს. მან გამართა დიდი დღესასწაული, რომელიც მალევე გადაიქცა გაშმაგებულ ღრეობად. რა ძლიერი დამოწმებაა კაცობრიობის ქედმაღლობისა! დანიელის მეშვეობით ღმერთი ეუბნება მეფეს, რომ ჭეშმარიტების შეცნობის ყველა არსებული საშუალების მიუხედავად, "ღმერთი, რომელის ხელშიც შენი სიცოცხლე და გზა-სავალია, არ განადიდე" (დან. 5:23).
   "ერების ისტორია დღესაც ბევრს გვაუწყებს. ყოველ ერს და თითოეულ ადამიანს ღმერთმა საკუთარი ადგილი მიუჩინა თავის დიდებულ გეგმაში. დღეს ყოველი ერისა და თითოეული ადამიანის აწონვა ხდება სასწორით, რომელიც შეუცდომელს უპყრია. ადამიანი თავისი არჩევანით წყვეტს თავის ბედს, ხოლო ღმერთი ხელმძღვანელობს ყოველივეს თავისი გეგმების განსახორციელებლად" (ე. უაითი, მეფეები და წინასწარმეტყველები, გვ. 536).
 კითხვები მსჯელობისათვის:
   1. გაკვეთილზე განიხილეთ პასუხი შეკითხვაზე, თუ როგორ ბილწავს საზოგადოება და კულტურა ღმერთის ჭეშმარიტებას. რა ხერხებია თქვენთვის ცნობილი და როგორ უნდა ვრეაგირებდეთ, როგორც ეკლესია, და ცალ-ცალკე  თითოეული ჩვენგანი ასეთ წაბილწვაზე?
  2. როგორ გვეხმარება ეს ისტორია იმის გაცნობიერებაში, რომ ხსნა ის კი არ არის რაც ვიცით, არამედ ის, თუ რას ვაკეთებთ მიღებული ცოდნიდან გამომდინარე? (იხ. დან. 5:22).
  3. წაიკითხეთ დან. 5:23. რა მნიშვნელოვან სულიერ პრინციპებს შეიცავს ეს მუხლი? მაგალითად, როგორ გვაფრთხილებს ეს მუხლი, რომ ღმერთის დაუმორჩილებლობა სახიფათოა? ან როგორ გვიცხადებს იგი ღმერთს არა მხოლოდ როგორც შემოქმედს, არამედ როგორც სიცოცხლის წყაროს?
  4.  მიუხედავად იმისა, რომ ბელშაცარმა არ იცოდა ამ სიტყვების მნიშვნელობა, იგი შეშინდა (იხ. დან. 5:6). რას გვეუბნება ეს არაწმინდა სინდისით ცხოვრების შესახებ?

გაკვეთილი 7                                                                                                           8-14 თებერვალი
ლომების ხაროდან  - ანგელოზის თავშესაფარში
   გამოსაკვლევი ბიბლიური მუხლები: დან. 6; 1მეფ.18:6-9; მათ. 6:6; საქმე. 5:27-32; მარკ. 6:14-29; ებრ. 11:35-38.
  სამახსოვრო მუხლი: "მაშინ მთავრებმა და სატრაპებმა საბაბს დაუწყეს ძებნა, რომ დანიელისთვის სამეფოს მართვის საქმეში ბრალი დაედოთ. მაგრამ რაიმე საბაბისა და შეცოდების პოვნა ვერ მოახერხეს, რადგან ერთგული იყო იგი და რაიმე შეცდომა ან დანაშაული არ აღმოაჩნდა" (დან. 6:4).
   მას შემდეგ, რაც მიდია-სპარსელებმა დაიპყრეს ბაბილონი, ახალმა მმართველმა დარიოსმა აღიარა დანიელის სიბრძნე და ქვეყნის მართვაში მონაწილეობის მისაღებად მოიწვია. მხცოვანი წინასწარმეტყველი იმდენად წარმატებულია თავის სახელმწიფო ვალდებულებებში, რომ ახალი მეფე მას მთელი მიდია-სპარსეთის გამგებლად ნიშნავს.
   მაგრამ უკვე თავის დასაწყისში ვხედავთ, რომ დანიელი სატრაპების შურს აწყდება. ამ ისტორიაში ჩვენ დავინახავთ, რომ დანიელი ერთგულია არა მხოლოდ თავისი, როგორც მმართველის ვალდებულებების, არამედ, რაც ყველაზე მნიშვნელოვანია –  თავისი ღმერთისაც. მისი ღმერთისადმი ერთგულება პირდაპირ კავშირშია მის ერთგულებასთან სხვა სფეროებში.
   დანიელის ეს გამოცდა მაგალითია ბოლო ჟამს მცხოვრები ღვთის ერისთვის. ეს ისტორია არ ამტკიცებს, რომ ღმერთი ყოველთვის ათავისუფლებს თავის ერს განსაცდელისა და ტანჯვისაგან, მაგრამ გარანტიას გვაძლევს, რომ ღმერთი დაიცავს თავის ერს და გაიმარჯვებს ბოროტებაზე.




კვირადღე                                                                                                                  9 თებერვალი
შურით აღვსილი სულები
   ლუციფერს მაშინ შეშურდა ქრისტესი, როცა ჯერ კიდევ ზეცაში, სრულყოფილ ატმოსფეროში იმყოფებოდა. "ლუციფერი ეჭვიანობასა და შურს განიცდიდა. თუმცა ამის მიუხედავად, როდესაც ყველა ანგელოზმა თაყვანი სცა ქრისტეს და აღიარა მისი უპირატესობა, უზენაესი ძალაუფლება და სამყაროს მართვის კანონიერი უფლება, ლუციფერმაც სხვებთან ერთად მოიყარა მუხლი მის წინაშე, მისი გული კი სიძულვილითა და შურით იყო აღვსილი" (ე. უაითი, ხსნის ისტორია, გვ.14). შური იმდენად საშიში და ფარული გრძნობაა, რომ ათ მცნებაში მკვლელობისა და ქურდობის აკრძალვასთან ერთად არის მცნება, რომელიც გვაფრთხილებს რომ არ ვინდომოთ რაიმე სხვისი (იხ. გამ. 20:17).
   {წაიკითხეთ დან. 6:1-5; ასევე დაბ. 37:11 და 1მეფ. 18:6-9. რა როლს თამაშობს შური ყველა ამ ისტორიაში?}
   დანიელის ადმინისტრაციული უნარები განაცვიფრებენ მეფეს, მაგრამ შურს უღვივებენ სატრაპებს. ამიტომ ისინი ერთიანდებიან, რომ თავიდან მოიშორონ იგი და კორუფციაში სდებენ ბრალს. მაგრამ ისინი ვერ ახერხებენ რაიმე ხელჩასაჭიდის პოვნას, ვერ პოულობენ დანიელის ადმინისტრაციულ საქმიანობაში ბრალის წაყენების საბაბს.  "მაგრამ რაიმე საბაბისა და შეცოდების პოვნა ვერ მოახერხეს, რადგან ერთგული იყო იგი და რაიმე შეცდომა ან დანაშაული არ აღმოაჩნდა" (დან. 6:4). არამეული სიტყვა "ერთგული" (ამან) ასევე შეიძლება ითარგმნოს, როგორც "ნდობის ღირსი".
   დანიელი უმწიკვლოა, ამიტომ სატრაპებს ცრუ ბრალდების წაყენებაც კი არ შეუძლიათ. მაგრამ ისინი ამჩნევენ, რამდენად ერთგულია ის თავისი ღმერთის და რამდენად მორჩილია მისი რჯულის. ისინი ხვდებიან, რომ დანიელის თავიდან მოსაშორებლად ის დილემის წინაშე უნდა დააყენონ – ან ღმერთის რჯულის ან იმპერიის კანონების მორჩილება. დანიელის შესახებ მოპოვებულ ინფორმაციაზე დაყრდნობით ახლა ისინი დარწმუნებული იყვნენ, რომ თუ საჭირო გახდება ის ღმერთის რჯულს იმპერიის წინაშე ვალდებულებებზე მაღლა დააყენებს. რა საოცარი დამოწმებაა დანიელის ერთგულებისა!
   {გქონიათ თუ არა ცხოვრებაში შურთან ბრძოლის შემთხვევა? რატომ არის შური იმდენად მომაკვდინებელი, რომ მთელს ჩვენ სულიერ ცხოვრებას ანადგურებს?}

ორშაბათი                                                                                                                  10 თებერვალი
შეთქმულება დანიელის წინააღმდეგ
   {წაიკითხეთ დან. 6:6-9. რა დგას ამ ბრძანების მიღმა? როგორ იმოქმედა ამან მეფის პატივმოყვარეობაზე?}
   იმ ბრძანების გაცემა, რომლის გაუქმებაც უნდოდა შემდგომში მეფეს, გვიქმნის შთაბეჭდილებას, თითქოს დარიოსი სულელი იყო. თუმცაღა ის უბრალოდ გაება თავისი ცბიერი და საკმაოდ ჭკვიანი ხელქვეითების ხაფანგში,  მათ კი მოხერხებულად ითამაშეს ახლადშექმნილი სამეფოს პოლიტიკურ მოტივებზე. დარიოსმა მოახდინა ხელისუფლების დეცენტრალიზაცია და მართვის ეფექტურობისათვის 120 სატრაპი დააყენა. მაგრამ ამ ქმედებას გარკეული რისკი მოყვებოდა მომავალში. რომელიმე გავლენიანი სატრაპი ძალიან მარტივად შეძლებდა აჯანყების მოწყობას და სამეფოს დანაწევრებას. ამგვარად, კანონი, რომელიც ავალდებულებდა ყველას, რომ 30 დღის განმავლობაში მხოლოდ მეფისთვის მიემართათ თხოვნით, მეფისთვის ერთგულების განმტკიცებისა და აჯანყების პრევენციის კარგი სტრატეგია იყო.  მაგრამ მეფის მსახურები ატყუებენ მას, რომ ამ წინადადებას "ყველა" დიდებული, მთავარი, სატრაპი  და მრჩეველი უჭერს მხარს. არის ერთი უზუსტობა: დანიელი არ შედის ამ სიაში. გარდა ამისა, მეფისთვის, როგორც ღმერთისთვის მიმართვის პერსპექტივა, სავარაუდოდ, მეფის პატივმოყვარეობის საამებელი იყო.
   არ არსებობს არავითარი მტკიცებულება იმისა, რომ სპარსეთის მეფეებს როდესმე ღვთაებრივ სტატუსზე ჰქონოდეთ პრეტენზია. ამის მიუხედავად, ბრძანება შესაძლოა მიმართული იყო იმაზე, რომ  30 დღის განმავლობაში მეფე ღმერთების ერთადერთ წარმომადგენლად ექცია. ეს იმას ნიშნავდა, რომ ღმერთების მიმართ ლოცვები მისი შუამდგომლობით უნდა აღევლინათ. სამწუხაროდ მეფეს არ უფიქრია ამ შემოთავაზების მოტივებზე. ამიტომაც ვერ მიხვდა იგი, რომ კანონი, რომლის მიზანი შეთქმულებების თავიდან არიდება იყო, თვითონ აღმოჩნდა შეთქმულების ნაყოფი, რომლითაც დანიელის მოსპობა სურდათ.
   ყურადღების ღირსია ამ კანონის ორი ასპექტი. პირველ რიგში, მისი დარღვევისათვის სასჯელი: დამნაშავე ლომების ხაროში უნდა ჩააგდონ. რადგან ამ ტიპის სასჯელის სადმე გამოყენების შესახებ არავითარი ცნობები არ არსებობს, შესაძლოა ეს დანიელის მოძულეთა სპეციალური შეთავაზება იყო. ძველად ახლოაღმოსავლეთის მონარქები დროდადრო აწყობდნენ ლომებზე ნადირობას, ამიტომ ლომებს იჭერდნენ და გალიებში ათავსებდნენ, რათა ნადირობისთვის ყოველთვის ხელმისაწვდომი ყოფილიყვნენ. აქედან გამომდინარე, ასეთი ტიპის სასჯელი სავსებით შესაძლებელი იყო. და მეორე: ბრძანების გაუქმება შეუძლებელია. "სპარსეთისა და მიდიის" კანონების შეუცვლელობის შესახებ ესთ. 1:19-სა და ესთ. 8:8-შიც არის მოხსენიებული. ძველი ბერძენი ისტორიკოსი იხსენებს შემთხვევას, როდესაც  დარიოს III-მ (არ აგვერიოს დარიოსთან დანიელის წიგნიდან) შეცვალა თავისი გადაწყვეტილება, მაგრამ ვერ გააუქმა სიკვდილით დასჯის განაჩენი, რომელიც უდანაშაულო ადამიანს გამოუტანა.

სამშაბათი                                                                                                          11 თებერვალი
დანიელის ლოცვა
    "შენ კი, როცა ლოცულობ შედი შენს ოთახში, ჩაიკეტე კარი  და ილოცე დაფარულში მყოფი შენი მამისადმი. და შენი მამა, რომელიც დაფარულში ხედავს, მოგიზღავს შენ" (მათ. 6:6).
  {წაიკითხეთ დან. 6:10. რატომ არ ლოცულობდა დანიელი დაფარულში, რათა არავის დაენახა?}
   დანიელი - გამოცდილი სახელმწიფო მოღვაწეა, მაგრამ უპირველეს ყოვლისა ის ღმერთის მსახურია. ამიტომ ის ხელისუფლების  ერთადერთი წევრია, რომელსაც შეუძლია გაიაზროს, თუ რა დგას მეფის განკარგულების მიღმა. დარიოსისთვის ეს ბრძანება სამეფოს ერთიანობის განმტკიცების საშულებაა, ხოლო შეთქმულთათვის დანიელისგან განთავისუფლების გეგმა.
   რა თქმა უნდა, ამ სიუჟეტის  რეალური მიზეზები და მოტივები ღმერთსა და ბოროტ ძალებს შორის დიად ბრძოლაშია დაფარული. ამ პერიოდში (ძვ.წ. 539 წ.) დანიელს უკვე მიღებული ჰქონდა მე-7 (ძვ.წ. 553 წ.) და მე-8 (ძვ.წ. 551 წ.) თავებში ჩაწერილი ხილვები. ამგვარად, მას მეფის განკარგულება შეუძლია აღიქვას არა როგორც ადამიანთაშორისი ინტრიგა, არამედ როგორც მსოფლიო მასშტაბის კონფლიქტის გამოვლინება. ხილვას კაცის ძის შესახებ და იმ ანგელოზის მხარდაჭერას, რომელიც ნანახის მნიშვნელობას განუმარტავს (იხ. დან. 7) შექმნილ ვითარებაში შეეძლო მისთვის სითამამე შეემატებინა. ის შეიძლება ასევე ფიქრობდა თავისი მეგობრების გამოცდილებაზე, რომლებიც მამაცურად აღუდგნენ წინ ნაბუქოდონოსორის დადგენილებას (იხ. დან. 3).
   ამგვარად, ბრძანებას ზეგავლენა არ მოუხდენია დანიელის ჩვეულ ცხოვრების წესზე, ის აგრძელებს იმის კეთებას, რასაც ყოველთვის აკეთებდა თავის ზემოთვალში: დღეში სამჯერ ლოცულობს იერუსალიმისკენ მიმართული ღია სარკმლების წინ. მიუხედავად  შემოღებული აკრძალვისა თხოვნით მიმართოს მეფის გარდა ვინმეს (ადამიანს ან ღმერთს), დანიელი სიფრთხილის არანაირ ზომებს არ იყენებს და არ მალავს თავის ლოცვით ცხოვრებას ამ ოცდაათი დღის განმავლობაში. ის ერთადერთი იყო ათეულობით დიდებულსა და სხვა მსახურთა შორის, ვინც არ დაემორჩილა მეფის ბრძანებას. მისი დაუფარავი ლოცვითი ცხოვრება მოწმობს იმაზე, რომ ღმერთისადმი ერთგულება მისთვის მეფისა და მისი ბრძანების ერთგულებაზე მნიშვნელოვანია.
   {წაიკითხეთ საქმე. 5:27-32. რატომ არის აუცილებელი, რომ ადამიანთა კანონების საწინააღმდეგოდ მოქმედებისას  ყოველთვის დარწმუნებული ვიყოთ, რომ ნამდვილად ღმერთის ნებას ვასრულებთ? (დაფიქრდით იმ ადამიანებზე, რომლებიც, თქვენი აზრით,  შესაძლოა ცდებოდნენ, მაგრამ საკუთარი მრწამსისა და ფასეულობათა სისტემის გულისთვის სიკვდილი არჩიეს).}

ოთხშაბათი                                                                                                                  12 თებერვალი
ლომების ხაროში
   {წაიკითხეთ დან. 6:11-23. რას ეუბნება მეფე დანიელს? როგორ მიუთითებს მეფის სიტყვები იმაზე, თუ როგორი ძლიერი და ერთგული მოწმეა დანიელი უფლისა?}
    შეთქმულები მალევე შენიშნავენ, რომ დანიელი ლოცულობს, ანუ აკეთებს სწორედ იმას, რაც ბრძანების თანახმად იკრძალება და როდესაც ბრალდებას წარუდგენენ მეფეს, მის შესახებ ზიზღით საუბრობენ: "დანიელი, იუდადან გადმოსახლებულთაგანი" (დან. 6:13). იმპერიის ერთ-ერთი მთავარი მმართველი, მეფის რჩეული, მათთვის მხოლოდ ტყვეა.  გარდა ამისა, ისინი მეფეს დანიელის წინააღმდეგ განაწყობენ და ამბობენ: "არც შენ გაქცევს ყურადღებას და არც შენ მიერ ხელმოწერილ აკრძალვას" (დან. 6:13). და მხოლოდ ახლა მიხვდა მეფე, რომ აკრძალვაზე ხელის მოწერით მახეში გაება. ტექსტში ნათქვამია, რომ ის "მზის ჩასვლამდე ცდილობდა მის დახსნას" (დან. 6:14). მაგრამ წინასწარმეტყველის სასჯელისაგან განთავისუფლების ყველა მისი მცდელობა ამაო აღმოჩნდა. მიდიელთა და სპარსელთა ურყევი კანონი მკაცრად უნდა ყოფილიყო დაცული. მეფემ თავისი სურვილის საწინააღმდეგოდ გასცა დანიელის ლომების ხაროში ჩაგდების ბრძანება. დარიოსი იმედოვნებს, რომ ღმერთი იხსნის დანიელს და ამ იმედს ლოცვისმაგვარი სიტყვებით გამოხატავს: "დაე, იმ შენმა ღმერთმა გიხსნას, რომელსაც ემსახურები!" (დან. 6:16).
   ბიბლიურ ტექსტში არ ჩანს, თუ რას აკეთებდა დანიელი ლომების ხაროში, მაგრამ, დიდი ალბათობით, ის ლოცულობდა. და ღმერთი ლოცვაზე საპასუხოდ თავის ანგელოზს უგზავნის მას დასაცავად. გათენდა, დანიელი ცოცხალია და  მზად არის მიუბრუნდეს თავის ყოველდღიურ საქმიანობას. ამ ეპიზოდის კომენტირებისას ელენ უაითი წერს: "ღმერთმა არ შეუშალა ხელი დანიელის მტრებს იგი ლომების ხაროში ჩაეგდოთ. მან ნება დართო ბოროტ ანგელოზებსა და უწმიდურებს, რომ გარკვეულ მომანტამდე აღესრულებინათ თავიანთი მზაკვრული ჩანაფიქრი, რათა თავისი მსახურის გადარჩენა უფრო თვალსაჩინო ყოფილიყო, ხოლო ჭეშმარიტების მტერთა დამარცხება - უფრო სრული" (მეფეები და წინასწარმეტყველები, გვ. 543,544).
   {ამ ისტორიას ბედნიერი დასასრული აქვს (ყოველ შემთხვევაში, დანიელისთვის). მაგრამ ხომ არსებობს მაგალითები, თუნდაც ბიბლიაში (იხ. მარკ. 6:14-29), რომლებიც ასეთი საოცარი განთავისუფლებით არ მთავრდება. როგორ უნდა აღვიქვათ ისინი?}

ხუთშაბათი                                                                                                                 13 თებერვალი
გამართლება
   {წაიკითხეთ დან. 6:24-28. როგორ ამოწმებს მეფე ღმერთის შესახებ?}
   ამ ისტორიაში მნიშვნელოვანია ის ფაქტი, რომ დარიოსი განადიდებს ღმერთს და აღიარებს მის მეუფებას. ეს ყველა წინამდებარე თავში მოყვანილი განდიდებების კულმინაციაა (იხ. დან. 2:20-23; დან. 3:28,29; დან. 4:31-34). ნაბუქოდონოსორის მსგავსად, დარიოსიც განადიდებს ღმერთს დანიელის დახსნისათვის, მაგრამ ამის შემდეგ მომდევნო ნაბიჯსაც დგამს: აუქმებს თავის წინა განკარგულებას და ბრძანებს, რომ "ყველა სამთავროში ძრწოდნენ და შიშობდნენ დანიელის ღმერთის წინაშე" (დან. 6:26).
   დანიელის გადარჩენა უთუოდ სასწაულია, მისი ერთგულება დაჯილდოებულია, ბოროტება დასჯილი, ხოლო უფლის პატივი და ძლიერება გამართლებული. მაგრამ ამ თავში აღწერილი მოვლენები - სულ მცირე მაგალითია იმისა, რაც მსოფლიო მასშტაბით მოხდება. ღვთის ერი განთავისუფლდება, ბოროტება დაისჯება, უფალი კი სამყაროს წინაშე გამართლდება.
   {წაიკითხეთ დან. 6:24. ამ მუხლიდან რას შეუძლია გამოწვიოს ჩვენში მღელვარება და შფოთვა და რატომ?}
    ამ ისტორიაში არის უსამართლობის წილი: ცოლებსა და შვილებს, რომლებსაც, როგორც ცნობილია, არ მიუღიათ მონაწილეობა შეთქმულებაში, იგივე ბედი ეწიათ, რაც დამნაშავეებს. როგორ შეიძლება ამგვარი მართლმსაჯულების ახსნა?
   პირველ რიგში უნდა აღინიშნოს, რომ მეფეს გამოაქვს განაჩენი და აღასრულებს მას სპარსულ კანონთან შესაბამისობაში, რომლის თანახმადაც ოჯახმა მსჯავრდადებულის ბედი უნდა გაიზიაროს. უძველესი პრინციპის თანახმად, მთელს ოჯახს ეკისრება პასუხისმგებლობა ერთი ადამიანის დანაშაულისთვის. ეს არ ნიშნავს იმას, რომ ეს სწორი და სამართლიანია, ეს მხოლოდ იმაზე მიუთითებს, რომ მოცემული ისტორია შეესაბამება ჩვენს ცოდნას სპარსული კანონის შესახებ.
   მეორე, უნდა აღვნიშნოთ, რომ ბიბლია მოგვითხრობს ამ მოვლენას, მაგრამ არ ამართლებს მეფის ქმედებებს. ფაქტობრივად ბიბლია მკაფიოდ კრძალავს ბავშვების სიკვდილით დასჯას მათი მშობლების შეცოდებათა გამო (იხ. რჯლ. 24:16).
{ამის მსგავსი და მრავალი სხვა უსამართლობის წინაშე რა ნუგეში შეგვიძლია ვიპოვოთ ისეთ მუხლებში, როგორიცაა 1კორ. 4:5? რის შესახებაა აქ საუბარი და რატომ არის ეს ასეთი მნიშვნელოვანი?}

პარასკევი                                                                                                                     14 თებერვალი
შემდგომი გამოკვლევისთვის:
   დანიელის გადარჩენა ებრაელთა მიმართ წერილის მე-11 თავშია მოხსენიებული. რწმენის გმირთა ჩამონათვალში საუბარია იმაზე, რომ სხვა მიღწევებთან ერთად წინასწარმეტყველნი "პირს უკრავდნენ ლომებს" (ებრ. 11:33). ეს ძალიან კარგია, მაგრამ უნდა გვახსოვდეს, რომ რწმენის გმირები მხოლოდ ისინი არ ყოფილან, ვინც სიკვდილს დააღწია თავი, როგორც ეს დანიელის შემთხვევაში მოხდა, არამედ ისინიც, ვინც იტანჯა და მამაცურად მიიღო სიკვდილი, როგორც აღწერილია ებრ. 11:36,37-ში. ზოგიერთ ადამიანს ღმერთი მოუწოდებს, რომ დაამოწმოს თავისი ცხოვრებით, ზოგს კი - თავისი სიკვდილით. ამიტომ ისტორია დანიელის შესახებ არ იძლევა იმის გარანტიას, რომ გადარჩენას ყველა მიიღებს. წმიდა წერილში ვხედავთ, რომ მრავალ მამაკაცსა და დედაკაცს ეწია მოწამეობრივი სიკვდილი იესო ქრისტეს რწმენის გულისთვის. დანიელის საოცარი გადარჩენა გვიჩვენებს, რომ ღმერთი ბატონობს ყველაფერზე და საბოლოოდ ყველა თავის შვილს დაიხსნის ცოდვისა და სიკვდილის ძალაუფლებისაგან. ამის შესახებ დანიელის წიგნის მომდევნო თავებიდან შევიტყობთ.
კითხვები მსჯელობისათვის:
   1. ფრანგმა ჟან-პოლ სარტრმა ერთხელ დაწერა: "ამგვარად საუკეთესო გზა გაუგო ადამიანის რეალობის ფუნდამენტურ პროექტს არის იმის თქმა, რომ ადამიანი არის არსება, რომლის გეგმაა გახდეს ღმერთი" (ჟან-პოლ სარტრი, არსებობა და არარაობა: ფენომენოლოგიური ონტოლოგიის გამოცდილება, გვ. 724). როგორ გვეხმარება ეს ციტატა ერთ-ერთი იმ მიზეზის გაგებაში, რომლის გამოც მეფე აღმოჩნდა ხაფანგში? საზოგადოებაში ჩვენი პოზიციის მიუხედავად, რატომ უნდა იყოს თითოეული ჩვენგანი ფრთხილად ამ სახიფათო სურვილთან დაკავშირებით, როგორი სუსტიც არ უნდა იყოს ის? კიდევ რა შემთხვევაში შეგვიძლია ვისურვოთ გავხდეთ ღმერთის მსგავსი?
  2. როგორ შეგვიძლია დავუმოწმოთ სხვა ადამიანებს ჩვენი ერთგულება ღმერთისა და მისი რჯულის მიმართ? ექნებათ თუ არა მათ მტკიცე დარწმუნებულობა იმაში, რომ საკუთარ რწმენას სამსახურის და სიცოცხლის ფასადაც კი დაიცავთ?
  3. დანიელის ხასიათის რომელი თვისებები აქცევენ მას ისეთ პიროვნებად, რომელიც ღმერთს შეუძლია ეფექტურად გამოიყენოს თავისი მიზნებისთვის? როგორ არის შესაძლებელი საკუთარ თავში ასეთივე თვისებების განვითარება ღმერთის დახმარებაზე დაიმედებით?
  4. როგორ შეეძლო დანიელს გაემართლებინა მეფის ბრძანებასთან დაკავშირებული დროებითი ცვლილებები თავის ლოცვით ცხოვრებაში? იქნებოდა თუ არა ეს კომპრომისი? თუ კი, რატომ?

გაკვეთილი 8                                                                                                    15-21 თებერვალი
აბობოქრებული ზღვიდან – ზეციურ ღრუბლებამდე
   გამოსაკვლევი ბიბლიური მუხლები: დან. 7; 2თეს. 2:1-12; რომ. 8:1; მარკ. 13:26; ლუკ. 9:26; ლუკ. 12:8; 1ტიმ. 2:5;
  სამახსოვრო მუხლი: "მეფობა, ხელმწიფება და ცისქვეშეთის ყველა სამეფოს დიდება უზენაესის წმიდების ერს მიეცემა. მისი სამეფო საუკუნო სამეფო იქნება და ყველა ხელმწიფე მას მოემსახურება და მას დაემორჩილება" (დან. 7:27).
   ამ კვირის განმავლობაში ჩვენ შევისწავლით დანიელის წიგნის მე-7 თავს. მე-7 თავის ხილვა ახალი ინფორმაციით ავსებს და აფართოებს ნაბუქოდნოსორის სიზმარს მე-2 თავიდან. აქ მოყვანილია იმპერიათა ჩამონათვალი იმავე თანმიმდევრობით, ოღონდ განსხვავებული სიმბოლური აღწერილობითა და ახალი დეტალებით. შემდეგ მოცემულია ამ სიმბოლური ხილვის ბიბლიურ სახეთა პანორამული მიმოხილვა. პირველ რიგში, დანიელს ხილვა ღამით მიეცა. მან იხილა ზღვა, რომელიც ოთხმა ქარმა ააბობოქრა. წყვდიადი და წყალი შექმნის ისტორიაშია ნახსენები, როგორც ჩანს, აქ ქმნილება დასახიჩრებულია და შეტევას განიცდის. მეორე, ცხოველები, რომლებიც მოხსენიებული არიან ხილვაში სხვადასხვა სახეობათა ნარევს წარმოადგენენ, ანუ უწმიდურნი არიან, რაც  პირველქმნილი წესრიგის დარღვევას ნიშნავს. მესამე, ცხოველები წარმოდგენილი არიან, როგორც მოქმედი ხელისუფლება; რითაც ნაჩვენებია, რომ ედემის ბაღში ღმერთის მიერ ადამისთვის მინიჭებული ხელმწიფება ამ სიმბოლოების მიერ არის მისაკუთრებული. მეოთხე, კაცის ძის მოსვლასთან ერთად ღმერთის სამეფო უბრუნდება მათ, ვისაც ეკუთვნის. იმას, რაც ადამმა ედემის ბაღში დაკარგა, კაცის ძე ზეციურ სამსჯავროზე აღადგენს.
   იმის წყალობით, რომ ხილვის ზოგიერთ მნიშვნელოვან დეტალს ანგელოზი თავად ხილვაშივე განმარტავს, ჩვენ შეგვიძლია გავერკვეთ ამ გასაოცარი წინასწარმეტყველების ძირითად მომენტებში.

კვირადღე                                                                                                                 16 თებერვალი
ოთხი მხეცი
   {წაიკითხეთ დან. 7; რაში მდგომარეობს დანიელის ხილვის არსი და რის შესახებ საუბრობს ის?}
   დანიელის მიერ დანახული ყოველი ცხოველი შეესაბამება კერპის კონკრეტულ ნაწილს ნაბუქოდონოსორის სიზმრიდან. მაგრამ ახლა ყოველი სამეფოს შესახებ უფრო დეტალური ცნობებია მოყვანილი. საინტერესოა, რომ წარმართი ერების განმასახიერებელი არსებები უწმიდური ცხოველები არიან. ყველა ეს ცხოველი, მეოთხეს გარდა, ბუნებაში რეალურად არსებულ სახეობებს შეესატყვისება. ამ ცხოველების არჩევა განპირობებული იყო მათი რაიმე სახასიათო თავისებურებით, რომელიც მათ მიერ წარმოდგენილ სამეფოთა რომელიმე ასპექტზე მიუთითებს.
   ლომი.  ლომი – ყველაზე შესაფერისი სიმბოლოა ბაბილონისთვის. ფრთიანი ლომები ამშვენებდნენ სასახლის კედლებსა და ბაბილონის ხელოვნების სხვა ნიმუშებს. ხილვაში წარმოდგენილ ლომს გარკვეული დროის შემდეგ ფრთები დასწყდა, კაცის გული მიეცა და კაცივით დადგა ფეხზე. ეს პროცესი განასახიერებს ბაბილონის იმპერიის დაშლას მეფეთა მმართველობის გვიან პერიოდში.
  დათვი. დათვი მიდია-სპარსეთის იმპერიას წარმოჩენს. ის ფაქტი, რომ დათვი ცალ გვერდზე იდგა მოწმობს სპარსელთა უპირატესობაზე მიდიელებთან შედარებით. სამი ნეკნი მის პირში მიუთითებს მიდია-სპარსელთა სამ ყველაზე მთავარ დაპყრობაზე: ლიდია, ბაბილონი, ეგვიპტე.
   ავაზა.  სწრაფი ავაზა ალექსანდრე დიდის მიერ დაფუძნებულ საბერძნეთის იმპერიას წარმოადგენს. ოთხი ფრთა ამ ცხოველს კიდევ უფრო სწრაფს ხდის და ეს საუკეთესო სიმბოლოა ალექსანდრე მაკედონელისთვის, რომელმაც რამდენიმე წელიწადში მთელი მაშინდელი სამყარო დაიპყრო.
   საშინელი და საზარელი მხეცი.  თუკი ზემოთ ჩამოთვლილი ცხოველები ადამიანისთვის ნაცნობ ცხოველებს გვახსენებენ – ლომივით ან დათვივით გამოიყურებიან – მეოთხე მხეცი არ ჰგავს ცხოველთა სამყაროს არცერთ წარმომადგენელს. თავისი მრავალრიცხოვანი რქებით ის უფრო საზარელად და გაუმაძღრად გამოიყურება, ვიდრე წინამდებარე ცხოველები. ამგვარად, ეს ცხოველი კარგად ასახავს წარმართულ რომს, რომელმაც დაიპყრო და გადათელა მსოფლიო თავისი რკინის ფეხებით.
   {კაცობრიობის ისტორიის ათასწლოვანი ისტორიის განმავლობაში უდიდესი იმპერიები ჩნდებოდა და ეცემოდა, სწორედ ისე, როგორც იყო ნაწინასწარმეტყველები. რა ნუგეში შეგვიძლია ვპოვოთ იმის გაცნობიერებით, რომ ღმერთი ყველაფერს აკონტროლებს, მიუხედავად დედამიწაზე არსებული უკმაყოფილების, მღელვარების, ზოგჯერ კი სრული ქაოსისა? როგორ ადასტურებს ეს, რომ წმიდა წერილი სარწმუნოა?}
ორშაბათი                                                                                                             17 თებერვალი
მომცრო რქა
   {წაიკითხეთ დან. 7:7,8, 19-25. რომელ ხელისუფლებას წარმოადგენს მომცრო რქა, რომელიც მეოთხე მხეციდან ამოდის და მის ნაწილს წარმოადგენს?}
   გუშინ გავიგეთ, რომ ათრქიანი მეოთხე მხეცი, რომელიც უკიდურესი სისასტიკით მართავდა, წარმართულ რომს წარმოადგენს. დღეს განვიხილავთ მომცრო რქას და იმ ხელისუფლებას, რომელსაც ის განასახიერებს. როგორც ხილვაშია ნაჩვენები, მეოთხე მხეცს აქვს ათი რქა, რომელთაგან სამი ამოვარდა იმისათვის, რომ მათ ადგილას მომცრო რქა ამოსულიყო. ამ რქას ჰქონდა ადამიანის თვალები და "პირი – ამპარტავნულად მოლაპარაკე" (დან. 7:8). აშკარაა, რომ მომცრო რქა ჩნდება საშინელი და საზარელი მხეციდან, რომელიც წარმართული რომის სიმბოლოა. ამგვარად, ეს რქა აფართოებს ანუ ახორციელებს წარმართული რომის ზოგიერთ თვისებას. ეს უბრალოდ იმავე ხელისუფლების გვიანი სტადიაა.
   დანიელი ხედავს, რომ ეს რქა ებრძვის წმიდებს. ანგელოზი განუმარტავს მას, რომ ეს რქა არის მეფე, რომელიც სამ ურჯულოებას ჩაიდენს: 1) უზენაესის წინააღმდეგ სიტყვებს იტყვის, 2) უზენაესის წმიდებს შეავიწროვებს, 3) განიზრახავს დროთა და რჯულის შეცვლას. და შედეგად, წმიდები ხელში მიეცემიან მას. შემდეგ ანგელოზი ასახელებს დროით საზღვრებს მომცრო რქის მოქმედებისა: "დროის, ორი დროისა და ნახევარი დროის მანძილზე". ამ შემთხვევაში წინასწარმეტყველურ ენაზე სიტყვა "დრო" აღნიშნავს "წელიწადს",  "ნახევარი დრო" - ნახევარ წელს, ხოლო "ორი დრო" - ორ წელიწადს. შესაბამისად ეს არის 3,5 წლისაგან (1260 დღე) შემდგარი წინასწარმეტყველური პერიოდი, რომელიც "წელიწადი ერთ დღეში" პრინციპით, 1260 წლიან პერიოდზე მიუთითებს. მომცრო რქა ამ დროის განმავლობაში განახორციელებს თავდასხმებს ღმერთზე, შეავიწროვებს წმიდებს და შეეცდება შეცვალოს ღვთის რჯული.
   {წაიკითხეთ 2თეს. 2:1-12. რა აქვთ საერთო ურჯულოების კაცსა და მომცრო რქას? რის შესახებაა საუბარი და რატომ? რომელია ხელისუფლება, რომელიც არა მხოლოდ წარმოიშვა წარმართული რომისაგან, არამედ დღემდე რჩება რომის მსოფლიო ძალაუფლების შემადგენელ ნაწილად?}

სამშაბათი                                                                                                                       18 თებერვალი
"დასხდა სამსჯავრო"
     ოთხი მხეცისა და მომცრო რქის საქმიანობის შესახებ ხილვის შემდეგ წინასწარმეტყველი ხედავს ზეციური სამსჯავროს სცენას (იხ. დან. 7:9,10,13,14). სამსჯავრო მოწვეულია, ტახტრევნები დაიდგა და დღეებით ძველმა დაიკავა თავისი ადგილი. ათასი ათასეული ზეციური არსება ემსახურება მას, დასხდა სამსჯავრო და გადაშალა წიგნები.
   მნიშვნელოვანია აღვნიშნოთ, რომ ეს სამსჯავრო ხდება მომცრო რქის საქმიანობის 1260 წლიანი (ახ.წ. 538-1798 წწ., იხ. პარასკევის გაკვეთილი) პერიოდის შემდეგ, მაგრამ ღვთის სამეფოს დამყარებამდე ხილვაში ფაქტობრივად სამჯერ ჩნდება შემდეგი თანმიმდევრობა:
მომცრო რქის მოქმედების პერიოდი (538-1798)
ზეციური სამსჯავრო
ღვთის მარადიული სამეფო
   {წიკითხეთ დან. 7:13,14,21,22,26,27. რა სიკეთეს მოუტანს სამსჯავრო ღვთის ხალხს?}
   ძველ აღთქმაში რამდენიმე სამსჯავრო პროცესია აღწერილი, რომლებიც კარავსა და ტაძარში მიმდინარეობდა, მაგრამ ამ ნაწყვეტში მოხსენიებული სამსჯავრო განსხვავდება მათგან. ეს სამყაროსეული სამსჯავროა და ის ეხება როგორც მომცრო რქას, ასევე უზენაესის წმიდებს, რომლებიც საბოლოოდ მიიღებენ სამეფოს.
   მე-7 თავში არ არის აღწერილი თავად სამსჯავრო ან დეტალები მისი დასაწყისისა და დასასრულის შესახებ. მაგრამ სავარაუდოდ, სამსჯავრო მას შემდეგ დაიწყო, რაც მომცრო რქამ ღმერთსა და მის ხალხს შეუტია. მიზანი მდგომარეობს იმაში, რომ სამყაროსეული მასშტაბის სამსჯავროს დაწყებას გაესვას ხაზი. დანიელის მე-8 და მე-9 თავებიდან ვიგებთ სამსჯავროს დაწყების დროის შესახებ და მის კავშირზე საწმიდრის განწმედასთან გამოსყიდვის დღეს. მე-7 თავის ძირითადი აზრი მდგომარეობს შემდეგში: ქრისტეს მოსვლამდე ზეცაში  მიმდინარეობს სამსჯავრო, რომელიც ღვთის ხალხის სასარგებლოდაა. (იხ. დან. 7:22).
   {რატომ აქვს ქრისტეს მიერ ჯვარზე ჩვენთვის აღსრულებულის გააზრებას ფუძემდებლური მნიშვნელობა იმისათვის, რომ სამსჯავროს დღეს გვქონდეს დარწმუნებულობა? რისი იმედი შეიძლებოდა გვქონოდა ქრისტეს მხვერპლის გარეშე? (იხ. რომ. 8:1).}

ოთხშაბათი                                                                                                                     19 თებერვალი
კაცის ძის მოსვლა
   {წაიკითხეთ დან. 7:13. ვინ არის კაცის ძე და რა გვაძლევს მისი პიროვნების დადგენის შესაძლებლობას? (იხ. ასევე მარკ. 13:26; მათ. 8:20; მათ. 9:6; ლუკ. 12:8).}
   სამსჯავროს პროცესში ჩნდება ყველაზე მნიშვნელოვანი ფიგურა: კაცის ძე. ვინ არის ის? პირველ რიგში, კაცის ძე წარმოგვიდგება, როგორც ცალკეული ზეციური პიროვნება. მაგრამ ამავდროულად, მისი ტიტულიც საკმარისია იმის გასაგებად, რომ მას ადამიანური თვისებების ახასიათებს. სხვა სიტყვებით, ის ღმერთიცაა და ადამიანიც, პიროვნება, რომელიც აქტიურ მონაწილეობას იღებს სამსჯავროში. მეორეც, ცის ღრუბლებით მომავალი კაცის ძე ქრისტეს მეორედ მოსვლის გავრცელებული სახეა ახალ აღთქმაში. თუმცა დან. 7:13-ში კაცის ძე დედამიწაზე არ მოდის პატივითა და დიდებით. ის უბრალოდ ზეცაშივე გადადის ერთი ადგილიდან მეორეში, რომ წარსდგეს დღეებით ძველის წინაშე. მესამე, ღრუბლებით მომავალი კაცის ძის სახე უფლის ხილული მოსვლის შესახებ მოწმობს. ეს სახე ასევე გვახსენებს მღვდელმთავარს, რომელიც კეთილსურნელების ღრუბლით გარემოცული შედის წმიდათა წმიდაში გამოსყიდვის დღეს,  რათა განწმიდოს საწმიდარი.
   კაცის ძე - ეს არის მეფე. მას მინიჭებული აქვს "ხელმწიფება, დიდება და მეფობა, რათა ყველა ხალხები, ტომნი და ენანი ემსახურონ მას" (დან. 7:14). ზმნა "მსახურება" (არამ. ფელახ) ასევე შეიძლება ითარგმნოს, როგორც "თაყვანისცემა". 1-7 თავებში ის 9-ჯერ არის მოხსენიებული (იხ. დან. 3:12,14,17,18,28; დან. 6:16, 20; დან. 7:14, 27) და ღვთაების თაყვანისცემის იდეას გადმოსცემს. ამგვარად, ღვთის რჯულის შეცვლის მცდელობის შედეგად, მომცრო რქის სახით წარმოდგენილი რელიგიური სისტემა ამახინჯებს ღმერთის თაყვანისცემას. ზეციური სამსჯავრო აჩვენებს, რომ საბოლოო ჯამში ჭეშმარიტი თაყვანისცემა აღდგება. პაპობის სისტემა, სხვა ყველაფერთან ერთად, დაცემულ ადამიანს ღმერთსა და კაცთა შორის შუამდგომლად აყენებს. დანიელი გვიჩვენებს, რომ ერთადერთი შუამდგომელი, რომელსაც შეუძლია კაცობრიობის წარდგენა ღმერთის წინაშე, კაცის ძეა. როგორც ნათქვამია ბიბლიაში: "ვინაიდან ერთია ღმერთი და ერთია ღმერთსა და კაცთა შორის შუამავალი - კაცი ქრისტე იესო" (1ტიმ. 2:5).
   {როგორ გვეხმარება ყოველივე ის, რაც ვიცით ბიბლიიდან იესო ქრისტეს ცხოვრებისა და ხასიათის შესახებ, მათ შორის მისი საკვანძო როლის შესახებ საწმიდარში, რომ გაგვამხნევოს სამსჯავროს შესახებ მსჯელობისას?}

  ხუთშაბათი                                                                                                                   20 თებერვალი
უზენაესის წმიდები
    {რა ემართება ღვთის ერს შემდეგი მუხლების თანახმად? დან. 7:18, 21, 22, 25, 27.}
   "უზენაესის წმიდები" - ეს არის განსაზღვრება, რომელიც ღვთის ხალხს აღნიშნავს. მათ წინააღმდეგ მოქმედებს ხელისუფლება, რომლის სიმბოლოც არის მომცრო რქა. რადგანაც ეს ადამიანები მტკიცედ ერთგული იყვნენ ღვთის სიტყვის, მათ დევნიდნენ პაპობის მმართველობის დროს. ქრისტიანები იდევნებოდნენ წარმართული რომის იმპერიის (მეოთხე მხეცი) დროსაც, მაგრამ დევნა, რომლის შესახებაც არის საუბარი დან. 7:25-ში, - ეს არის წმიდების დევნა "მომცრო რქის" მიერ წარმართული რომის პერიოდის დასრულების შემდეგ.
   თუმცაღა ეს მსოფლიო ხელისუფლება მარადიულად ვერ შეავიწროვებს ღვთის ერს. ღმერთის სამეფო ყველა სამეფოს ჩაანაცვლებს. საინტერესოა, რომ ამ ხილვაში კაცის ძეს მიცემული აქვს "ხელმწიფება, დიდება და მეფობა" (დან. 7:14). მაგრამ შემდეგ, ანგელოზის განმარტებაში სამეფოს "უზენაესის წმიდები" მიიღებენ (დან. 7:18). აქ ადგილი არ აქვს წინააღმდეგობას. რადგან კაცის ძე დაკავშირებულია ღმერთთან და კაცობრიობასთან, მისი გამარჯვება მათი გამარჯვებაცაა, ვისი წარმომადგენელიცაა ის.
   როდესაც მღვდელმთავარი ეკითხება ქრისტეს, არის თუ არა იესო მესია, ღვთის ძე, იესო მიუთითებს ფსალმ. 109:1 და დან. 7:13-ზე და ამბობს: "მე ვარ. თქვენ იხილავთ კაცის ძეს ძალის მარჯვნივ მჯდომარეს და ცის ღრუბლებში მომავალს" (მარკ. 14:62). ამიტომ იესო ქრისტე ჩვენი წარმომადგენელია ზეციურ სამსჯავროზე. მან უკვე დაამარცხა ბოროტი ძალები და უზიარებს ამ გამარჯვებას მათ, ვინც ღებულობს მას. ამიტომ სამსჯავრო არ უნდა გვაშინებდეს. როგორც პავლე მოციქული ამტკიცებს: "მაგრამ ყოველივე ამას ვძლევთ ჩვენი მოყვარულის მეშვეობით. და მწამს, რომ ვერც სიკვდილი და ვერც სიცოცხლე, ვერც ანგელოზები და ვერც მთავრობანი, ვერც ძალნი, ვერც აწმყო და ვერც მყოფადი, ვერც სიმაღლე და ვერც სიღრმე, ვერც ვერავითარი სხვა ქმნილება ვერ შეძლებს ჩვენს ჩამოშორებას ღვთის სიყვარულისაგან ჩვენს უფალ ქრისტე იესოში" (რომ. 8:37-39).
   {რა სიზუსტით აღწერს დანიელის ხილვა ისტორიას ათასწლეულების წინსწრებით! როგორ გვეხმარება ეს ვისწავლოთ მომავალთან დაკავშირებულ ღმერთის დაპირებებზე მინდობა?}

  პარასკევი                                                                                                                21 თებერვალი
შემდგომი გამოკვლევისთვის
    ისტორიის ზედაპირული გადახედვა გვიჩვენებს, რომ რომის იმპერიის დაშლის შემდეგ, რაც ჩრდილოეთიდან წამოსული ბარბაროსების შეტევის შედეგად მოხდა, რომის ეპისკოპოსმა სამი ბარბაროსული ტომის დამხობა გამოიყენა და ახ.წ. 538 წელს ერთადერთი ხელისუფალის სახით დამკვიდრდა. ამის შედეგად მან იკისრა რომის იმპერატორის რამდენიმე ინსტიტუციური და პოლიტიკური ვალდებულება. ამიტომ წარმოქმნილი პაპობა როგორც  საერო, ისე რელიგურ ძალაუფლებას ფლობდა.  პაპობა 1798 წელს დაამხო ნაპოლეონმა. ამან ბოლო მოუღო არა რომს, არამედ დევნის გარკვეულ ეტაპს. პაპმა არა მხოლოდ ქრისტეს შემცვლელად გამოაცხადა თავი, არამედ შემოიღო მთელი რიგი დოქტრინების და რიტუალებისა, რომლებიც ბიბლიას ეწინააღმდეგება. განსაწმენდელი, ეპიტიმია, აღსარების საიდუმლოება და შაბათის მცნების კვირა დღით ჩანაცვლება – მხოლოდ ნაწილია იმ "დროთა და რჯულის" შეცვლისა, რომლებიც პაპობამ შემოიღო.
   "ადამიანი თავისთავად ძალიან სუსტია საიმისოდ, რომ წინ აღუდგეს თავისი მთავარი მტრის ბრალდებებს. ცოდვის ტანისამოსით შემოსილი და დანაშაულის აღმსარებელი,  ბრალდებული ღმერთის წინაშე დგას. მაგრამ იესო, ჩვენი მოსარჩლე, გამოდის შუამდგომლობით, რომელსაც აქვს ძალა დაიცვას ისინი, ვინც მოინანია და რწმენით უბოძა მას თავისი გული. იგი იცავს მათ და უძლიერესი არგუმენტის - გოლგოთის გამოყენებით, ამარცხებს ბრალმდებელს. მისმა სრულმა მორჩილებამ ღვთის რჯულისადმი მას მიანიჭა უზენაესი ხელმწიფება  როგორც ზეცაში, ისე მიწაზე და ის შესთხოვს მამას წყალობასა და შერიგებას დამნაშავე ადამიანისთვის. თავისი ერის ბრალმდებელისადმი მიმართვისას, იგი ამბობს: "გიკრძალავს უფალი, სატანავ! … განა ეს ცეცხლიდან მოწყვეტილი მუგუზალი არ არის?" და ყველას, ვინც მასზეა დანდობილი რწმენით, ის მიმართავს: "აჰა, წარგხოცე უკეთურება და საზეიმო სამოსელით შეგმოსავ!" (ზაქ. 3:4)" (ე. უაითი, მეფეები და წინასწარმეტყველები, გვ. 586,587).
კითხვები მსჯელობისთვის:
    კიდევ ერთხელ გადახედეთ ყველა მახასიათებელს იმ მომცრო რქის ხელისუფლებისა, რომელიც გაჩნდა და რჩება მეოთხე მხეცის - რომის ნაწილად. რომელი ძლიერი ხელისუფლება გაჩნდა წარმართულ რომში მრავალი საუკუნის წინ, დევნიდა ღვთის ერს და ახლაც განაგრძობს არსებობას? რატომ გვეხმარება მისი ზუსტი იდენტიფიცირება, რომ დავიცვათ თავი ცრუ განმარტებების, კერძოდ იმ იდეისაგან, რომ მომცრო რქა წარმართული საბერძნეთის მეფეს უკავშირდება (ანტიოქ IV ეპიფანე, პრეტერისტთა ინტერპრეტაცია. იხ. 1 იანვრის გაკვეთილი), რომელიც გაქრა ისტორიის ფურცლებიდან ქრისტეს პირველ მოსვლამდე ასორმოცდაათ წელიწადზე მეტი ხნის წინ და იმ იდეისაგან, რომ მომცრო რქა მომავალი ხელისუფლებაა, რომელიც ჯერ არ გაჩენილა (ფუტურისტთა ინტერპრეტაცია, იხ. 1 იანვრის გაკვეთილი)?

გაკვეთილი 9                                                                                                            22-28 თებერვალი

გამოცხადებიდან  - განწმედამდე
   გამოსაკვლევი ბიბლიური მუხლები: დან. 8; დან. 2:38; დაბ. 11:4; ლევ. 16; ებრ. 9:23-28.
  სამახსოვრო მუხლი:  "მითხრა: ‘ორიათას სამას საღამოსა და დილას გასტანსო და ამის შემდეგ განიწმიდებაო საწმიდარი’" (დან. 8:14, ბიბლია, საპატრიარქოს გამოცემა, 1989 წ.).
   მე-8 თავის ხილვა წინასწარმეტყველმა ძვ.წ. 548/547 წწ. მიიღო. დანიელი იღებს მე-7 თავის წინასწარმეტყველების განმარტებას. მე-2 და მე-7 თავის ხილვებისაგან განსხვავებით, ბაბილონი აქ უკვე აღარ მოიხსენიება. ხილვა იწყება მიდია-სპარსეთიდან, რადგან ამ დროისათვის სპარსელებს უკვე დაპყრობილი აქვთ ბაბილონი და მომდევნო მსოფლიო სამეფოდ იქცნენ. მე-7 და მე-8 თავების ხილვები ერთმანეთის პარალელურია. მე-8 თავში ენა და სიმბოლოები იცვლება, რადგან დანიელი ყურადღებას ამახვილებს გამოსყიდვის დღესთან დაკავშირებულ ზეციური საწმიდრის განწმედაზე. ამგვარად, მე-8 თავის განმასხვავებელი ნიშანია ყურადღების კონცენტრირება ზეციურ საწმიდარზე. მაშინ, როდესაც მე-7 თავში ნაჩვენებია ზეციური სამსჯავრო და კაცის ძე, რომელმაც მიიღო მეფობა, მე-8 თავი მოგვითხრობს ზეციური საწმიდრის განწმედის შესახებ. აქედან გამომდინარე, როგორც ამ ორ თავს შორის პარალელი გვაჩვენებს, ზეციური საწმიდრის განწმედა, რომელიც მე-8 თავშია აღწერილი, შეესაბამება სამსჯავროს სცენას მე-7 თავიდან.

  კვირადღე                                                                                                                   23 თებერვალი
ერკემალი და ვაცი
     {წაიკითხეთ დან. 8; რა ხილვაა ეს და როგორ არის დაკავშირებული იმასთან, რაც მე-2 და მე-7 თავებში ვიხილეთ?}
    დანიელის მე-2 და მე-7 თავების მსგავსად, აქ მოცემულია კიდევ ერთი ხილვა მსოფლიო იმპერიათა აღმავლობისა და დაცემის შესახებ, მაგრამ სხვა ტიპის სიმბოლიკით. ამ სიმბოლოებს უშუალო კავშირი აქვთ ღვთის საწმიდართან. ერკემალისა და ვაცის სიმბოლოები აქ გამოყენებულია იმის გამო, რომ მათ კავშირი აქვთ საწმიდარში მსახურებასთან გამოსყიდვის დღეს, რომელიც სამსჯავროს დრო იყო ძველი ისრაელისათვის. ამ ცხოველებს მსხვერპლშეწირვისთვის იყენებდნენ საწმიდრის მსახურებაში, მაგრამ ერთად ისინი მხოლოდ გამოსყიდვის დღეს არიან ნახსენები. შესაბამისად, ეს ორი ცხოველი გამიზნულად არის წარმოდგენილი ამ თავში, რომ შეგვახსენოს გამოსყიდვის დღე, რომელსაც ცენტრალური ადგილი უჭირავს ხილვაში.
   დანიელი თავიდან ხედავს ერკემალს, რომელიც სამი სხვადასხვა მიმართულებით ირქინებოდა: დასავლეთის, ჩრდილოეთისა და სამხრეთისკენ (დან. 8:4). ერკემალის  ქმედებები მისი ძალაუფლების გაფართოებაზე მიუთითებს: "წინ ვერცერთი მხეცი ვერ უდგებოდა, და ვერც ვერავინ ვერ ახერხებდა მისგან თავდახსნას. რასაც უნდოდა, იმას სჩადიოდა და იზრდებოდა" (დან. 8:4). როგორც ანგელოზი განმარტავს, ორრქიანი ერკემალი მიდია-სპარსეთის სამეფოს იმპერიის სიმბოლოა (იხ. დან. 8:20), ხოლო სამი მიმართულება, სავარაუდოდ, მიუთითებს ამ მსოფლიო სამეფოს სამ ყველაზე მნიშვნელოვან დაპყრობაზე.
  შემდეგ ჩნდება დიდრქიანი ვაცი, რომელიც განასახიერებს საბერძნეთის იმპერიას, ალექსანდრე მაკედონელის მეთაურობით (იხ. დან. 8:21). ის, რომ ვაცი "მიწას ფეხს არ აკარებდა" (დან. 8:5) ნიშნავს, რომ იგი ძალიან სწრაფად მოძრაობდა. ეს სიმბოლო გადმოსცემს ალექსანდრეს დაპყრობათა სისწრაფეს, რომელიც მე-7 თავში ფრთიანი ავაზის სახით არის წარმოდგენილი. მაგრამ, როგორც წინასწარმეტყველება გვამცნობს, როდესაც ვაცი "გაძლიერდა, მაშინ მოსტყდა მას დიდი რქა" (დან. 8:8) და ადგილი დაუთმო ოთხ საჩინო რქა, რომელიც ოთხი მიმართულებით იზრდებოდა. ეს მოხდა მას შემდეგ, რაც ალექსანდრე მაკედონელი 33 წლის ასაკში მოკვდა ბაბილონში (ძვ.წ. 323 წ.), ხოლო მისი ხელისუფლება მისი დიდებული არმიის ოთხმა გენერალმა გაინაწილა.
   {დან. 2:38-დან 8:20,21-მდე ოთხი იმპერიიდან მოხსენიებულია სამი. როგორ ადასტურებს ეს გასაოცარი ფაქტი მოცემულ წინასწარმეტყველებათა ჩვენი განმარტების სისწორეს?}


ორშაბათი                                                                                                                     24 თებერვალი
მომცრო რქის გამოჩენა
   {ყურადღებით წაიკითხეთ დან. 8:8-12. რა მიმართულებით მოძრაობს მომცრო რქა და რატომ ენიჭება მიმართულებას ასეთი მნიშვნელობა?}
   ოთხი რქის აღწერის შემდეგ, რომლებიც "ოთხი ქარის მიმართულებით" ამოვიდნენ, ბიბლიურ ტექსტში ნათქვამია, რომ ერთ-ერთი მათგანიდან მომცრო რქა ამოიზრდება. შეკითხვა იმაში მდგომარეობს, თუ საიდან ამოიზრდება მომცრო რქა, ალექსანდრე მაკედონელის განმასახიერებელი ოთხი რქიდან თუ ოთხი ქარისაგან. ორიგინალურ ენაზე ტექსტის გრამატიკული სტრუქტურიდან გამომდინარე  ჩანს, რომ ეს რქა ზეცის ოთხი ქარისაგან ერთ-ერთიდან ამოიზრდება. და რადგანაც ეს ხელისუფლება საბერძნეთის იმპერიისა და მისი ოთხი განშტოების შემდეგ ჩნდება, მთლიანობაში ხილვა აღიქმება ისე, რომ ეს რქა არის რომი, ჯერ წარმართული, ხოლო შემდეგ პაპის რომი. "მომცრო რქა წარმოადგენს რომს ორ სხვადასხვა პერიოდში – წარმართობისა და პაპობის დროს. დანიელმა ჯერ იხილა წარმართული პერიოდის რომი, რომელიც  ებრაელი ერისა და პირველი ქრისტიანების წინააღმდეგ იბრძოდა, ხოლო შემდეგ პაპის პერიოდის რომი, რომელიც ჩვენს დღეებამდე გრძელდება და მომავალშიც იარსებებს" (მეშვიდე დღის ადვენტისტთა ბიბლიური კომენტარები, ტ.4, გვ.841).
   ბიბლიური ტექსტის თანახმად, მომცრო რქა ჯერ ჰორიზონტალურ მოძრაობას აკეთებს, ხოლო შემდეგ "მეტისმეტად გაიზარდა სამხრეთის, აღმოსავლეთისა და მშვენიერი ქვეყნის მიმართულებით" (დან. 8:9). ეს სამი მიმართულება შეესაბამება სამ ძირითად მხარეს, რომელიც წარმართული რომის ბატონობის ქვეშ აღმოჩნდა.
   რადგანაც მომცრო რქა ხილვის მთავარ მოქმედ პირად იქცევა, მისი ზესწრაფვა დეტალურ განხილვას მოითხოვს. ეს რქა ძალიან ჰგავს მომცრო რქას მე-7 თავიდან, რაც  თვალნათელია მათი შედარებიდან: 1. ორივე რქა თავიდან მცირეა (იხ. დან. 7:8; დან. 8:9). 2. მოგვიანებით ისინი მეტისმეტად იზრდებიან (იხ. დან. 7:20; დან. 8:9). 3. ორივე მათგანი მდევნელი ხელისუფლების სიმბოლოა (იხ. დან. 7:21,25; დან. 8:10,24). 4. ორივე ამპარტავნობს და ღმერთის წინააღმდეგ საუბრობს (იხ. დან. 7:8,20,25; დან. 8:10,11,25). 5. ორივე ღვთის ერს უმიზნებს (იხ. დან. 7:25; დან. 8:24). 6. ორივეს საქმიანობას ზღუდავს წინასწარმეტყველური დროის ჩარჩო (იხ. დან. 7:25; დან. 8:13,14). 7. ორივე დედამიწის ისტორიის ბოლომდე მოქმედებს (იხ. დან. 7:25,26; დან. 8:17,19). 8. ორივეს ზებუნებრივი განადგურება ელის (იხ. დან. 7:11,26; დან. 8:25). თუ მე-7 თავში მომცრო რქა პაპობას წარმოადგენს, მე-8 თავში მომცრო რქის ზესწრაფვა და ზრდა იმავე ხელისუფლებას უნდა განასახიერებდეს. ამგვარად, როგორც მე-2 და მე-7 თავებში, უკანასკნელი მნიშვნელოვანი სამეფო – ეს არის რომი, როგორც წარმართული, ისე პაპის რომი.

სამშაბათი                                                                                                                25 თებერვალი
თავდასხმა საწმიდარზე
   {წაიკითხეთ დან. 8:10-12. რას აკეთებს მომცრო რქა ამ მუხლებში?}
   დან. 8:10-ში მომცრო რქა სულიერი გაგებით ცდილობს აღადგინოს ბაბილონის გოდოლის აშენების მცდელობა (იხ. დაბ. 11:4). სიტყვები "მხედრობა" და "ვარსკვლავები" შეიძლება აღნიშნავდნენ ღვთის ხალხს ძველ აღთქმაში. ისრაელი გამოცხადებულია, როგორც უფლის მხედრობა/ლაშქარი (იხ. გამ. 12:41). დანიელი ასევე აღწერს ღვთის ხალხს, როგორც მოკაშკაშე ვარსკვლავებს (იხ. დან. 12:3). აშკარააა, რომ ეს პირდაპირი გაგებით ციურ სხეულებზე თავდასხმა კი არ არის, არამედ დევნაა ღვთის ხალხისა, რომლის "მოქალაქეობა ზეცაშია" (ფილიპ. 3:20). მართალია წარმართულმა რომმაც ათასობით ქრისტიანის სიცოცხლე შეიწირა, ძირითადი ყურადღება მაინც მომცრო რქის გაბატონებაზეა გამახვილებული. ამგვარად, ამ წინასწარმეტყველების საბოლოო აღსრულება დაკავშირებულია პაპის რომსა და საუკუნეთა განმავლობაში გაგრძელებულ დევნასთან.
   გარდა ამისა, დან. 8:11-ში საუბარია "მთავარზე", რომელიც დანიელის წიგნის სხვა ნაწყვეტებში მოხსენიებულია, როგორც "ცხებული წინამძღვრი" (დან. 9:25), "მიქაელი, თქვენი მთავარი" (დან. 10:21) და "მიქაელი, დიდი მთავარი" (დან. 12:1). უდავოა, რომ ეს გამოთქმები იესო ქრისტეზე მიუთითებს. იესო ქრისტე – ზემოთ ნახსენები "მხედრობის" წინამძღოლი და ჩვენი მღვდელმთავარია ზეცაში. ამიტომ პაპობა და რელიგიური სისტემა, რომელსაც ის წარმოადგენს ამახინჯებს და ცდილობს გააუქმოს ქრისტეს, როგორც მღვდელმთავრის როლი.
   დან. 8:11-ში "მუდმივი მსხვერპლი" მოხსენიებულია მიწიერ საწმიდარში ყოველდღიურ მსახურებასთან დაკავშირებით, რომლის განუყოფელი ნაწილიც იყო მსხვერპლშეწირვა და შუამდგომლობა. სწორედ ამ მსახურების მეშვეობით იღებდნენ მორწმუნეები მიტევებას, ხოლო მათი ცოდვები სამსხვერპლო სისხლის მეშვეობით გროვდებოდა და კარავში ინახებოდა გამოსყიდვის დღემდე. საწმიდარი მიწაზე თვალნათლივ ასახავდა ქრისტეს საშუამდგომლო მსახურებას ზეციურ საწმიდარში. წინასწარმეტყველების თანახმად, პაპობა ჩაანაცვლებს ქრისტეს შუამდგომლობას მღვდელთა შუამდგომლობით. ასეთი ყალბი თაყვანისცემის მეშვეობით მომცრო რქამ ქრისტეს ჩამოართვა მოსარჩლის მსახურება  და სიმბოლურად "დაამხო მისი საწმიდრის ადგილი" (დან. 8:11).
   "და მან მიწაზე დაამხო ჭეშმარიტება და მოქმედებდა და წარემართებოდა" (დან. 8:12). ქრისტე თავის თავს უწოდებს ჭეშმარიტებას (იხ. იოან. 14:6)  და ასევე მიუთითებს ღვთის სიტყვაზე, როგორც ჭეშმარიტებაზე (იხ. იოან.17:17). ამის საპირისპიროდ, პაპობა კრძალავს ბიბლიის თარგმნას ეროვნულ ენებზე, წმიდა წერილის განმარტების უფლებას მხოლოდ ეკლესიის ხელმძღვანელობას უტოვებს, ამასთან ერთად, ადამიანთა ტრადიციებს ერთ საფეხურზე აყენებს ბიბლიასთან.
   {მოცემული  გაკვეთილიდან  ბევრი რამ გავიგეთ  პაპობის  საქმიანობაზე. როგორ  ავირიდოთ თავიდან  ადამიანთა ტრადიციების გავლენა?}

  ოთხშაბათი                                                                                                                      26 თებერვალი
საწმიდრის განწმედა
         {წაიკითხეთ დან. 8:14. რის შესახებაა აქ საუბარი?}
    მომცრო რქის თამამი თავდასხმის შემდეგ ზეციურ მხედრობაზე, დანიელს ესმის "ერთი წმიდას" საუბარი (სავარაუდოდ ანგელოზი), რომელიც აცხადებს, რომ საწმიდარი განიწმიდება. ამ სიტყვების გასაგებად აუცილებელია გვახსოვდეს, რომ საწმიდრის განწმედა, რომელზეც დან. 8:14-შია საუბარი, შეესაბამება დან. 7:9-14-ში აღწერილ სცენას. რადგან სამსჯავრო ზეცაში მიმდინარეობს, საწმიდარიც იქვე უნდა იყოს.  ამგვარად, მე-7 თავი აღწერს ღმერთის მოქმედებებს კაცობრიობასთან მიმართებით სამსჯავროს პერსპექტივიდან, ხოლო მე-8 თავი ამავე პროცესს აღწერს საწმიდრის პერსპექტივიდან.
   მიწიერი საწმიდარი ზეციური ანალოგის შესაბამისად იყო აგებული და ხსნის გეგმის ილუსტრაციას წარმოადგენდა. ცოდვლით ყოველდღე მოჰქონდათ მსხვერპლი საწმიდარში, სადაც მონანიებული ცოდვებისთვის მიტევებას იღებდნენ. გარკვეული გაგებით ცოდვები საწმიდარში რჩებოდა, რაც ბილწავდა მას. ამიტომ საწმიდარს ცოდვებისაგან გასათავისუფლებლად პერიოდულად განწმედის პროცესი სჭირდებოდა. ამ პროცესს გამოსყიდვის დღე ეწოდებოდა და ის წელიწადში ერთხელ აღინიშნებოდა (იხ. ლევ. 16).
   რატომ ესაჭიროება ზეციურ საწმიდარს განწმედა? ანალოგიის მიხედვით შეგვიძლია ვთქვათ, რომ მათი ცოდვები, ვინც მიიღო იესო ქრისტე, "გადავიდა" ზეციურ საწმდარში, ისევე, როგორც ისრაელიანთა ცოდვები გადადიოდა მიწიერ საწმიდარში მონანიების შემდეგ. გამოსყიდვის დღეს დედამიწაზე იკვლებოდა დიდი რაოდენობით სამსხვერპლო ცხოველი, რაც სიმბოლო იყო იესო  ქრისტეს მომავალი სიკვდილისა, რომლის დამსახურებითაც გამოსყიდვის დღეს ცოდვილ ადამიანებს შეუძლიათ მიიღონ გამართლება.
   ამიტომ, როგორც მიწიერი საწმიდარი განიწმიდებოდა ცხოველთა სისხლით გამოსყიდვის დღეს, ასევე ზეცაშიც, მხოლოდ იესო ქრისტეს სისხლს შეუძლია გაგვამართლოს სამსჯავროზე. საწმიდრის განწმედა დან. 8:14-ში მიწიური მსახურების ანალოგია ზეცაში. ჩვენ, როგორც ცოდვილნი, ვსაჭიროებთ იესო ქრისტეს სამსხვერპლო სისხლს, რომლის მეშვეობითაც შეგვიძლია მივიღოთ ცოდვების მიტევება და წარვდგეთ ზეციურ სამსჯავროზე.
   {წაიკითხეთ ებრ. 9:23-28. როგორ განმარტავს ეს მუხლები გადარჩენას, რომელიც გვენიჭება იესო ქრისტეში მისი ჩვენთვის გაღებული მსხვერპლის წყალობით?}


 ხუთშაბათი                                                                                                                  27 თებერვალი
წინასწარმეტყველური დრო
    {წაიკითხეთ დან. 8:13. რა შეკითხვაა აქ დასმული და როგორ გვეხმარება ის მომდევნო მუხლში გაცემული პასუხის გაგებაში?}
    რა დროით საზღვრებს ასახავს 2300 საღამო და დილა? პირველ რიგში უნდა აღინიშნოს, რომ მას შემდეგ, რაც დანიელმა იხილა ერკემალი და ვაცი, ასევე მომცრო რქის ქმედებები და მათი შედეგები, ვიღაც სვამს მნიშვნელოვან შეკითხვას (დან. 8:13). ეს შეკითხვა პირველ რიგში ეხება მოვლენებს, რომლებიც მოხდება დასასრულს, და არა მოცემული წინასწარმეტყველური პერიოდის განმავლობაში. გარდა ამისა, ეს პერიოდი ვერ შემოიფარგლება მხოლოდ მომცრო რქის მოქმედებების ხანგრძლივობით, რადგან "ხილვის" ცნება თავის თავში აერთიანებს პერიოდს ერკემალიდან მომცრო რქამდე. შესაბამისად, ეს უნდა იყოს ფაქტობრივი ისტორიული დროის ხანგრძლივი პერიოდი.
   შეკითხვაზე: "რა დროზე ვრცელდება ეს ხილვა?" (ხილვა მოიცავს ერკემალს [მიდია-სპარსეთი], ვაცს [საბერძნეთი], მომცრო რქას და მის ქმედებებს [წარმართული და პაპის რომი]) გაიჟღერა პასუხმა: "ორიათას სამას საღამოსა და დილას გასტანსო და ამის შემდეგ განიწმიდებაო საწმიდარი" (დან. 8:14). ეს საკმაოდ ხანგრძლივი პერიოდია, რადგან მიდია-სპარსეთის იმპერიიდან იწყება და მოიცავს საბერძნეთის იმპერიის არსებობას, ასევე წარმართული და პაპის რომის დროით საზღვრებს - ათასწლეულებს. განმარტების ისტორიული მეთოდის თანახმად (იხ. გაკვეთილი 1), ეს წინასწარმეტყველური პერიოდი უნდა დაითვალოს "წელიწადი ერთ დღეში" პრინციპით, საიდანაც გამომდინარეობს, რომ 2300 საღამოსა და დილას შეესაბამება 2300 წლიანი დროითი მონაკვეთი. 2300 საღამო და დილა ამ პრინციპის გარეშე რომ განიმარტოს, მაშინ ეს პერიოდი ექვს წელზე ოდნავ მეტ დროს შეადგენდა, რაც მეტისმეტად მცირე ხანია იმისათვის, რომ ხილვის ყველა მოვლენა აღსრულდეს. შესაბამისად, აქ მოქმედებს პრინციპი "წელიწადი ერთ დღეში".
   დანიელის მე-8 თავში არ არის მოცემული ინფორმაცია, რომელიც ამ პერიოდის დასაწყისისა და დასასრულის განსაზღვრაში დაგვეხმარებოდა. მაგრამ ძალიან მნიშვნელოანი ცნობები არის მოყვანილი მე-9 თავში. (იხ. გაკვეთილი 10).
   {ამ წინასწარმეტყველების 2300 წელიწადი ყველაზე ხანგრძლივი დროითი მონაკვეთია ბიბლიურ წინასწარმეტყველებებში. უბრალოდ წარმოიდგინეთ: 2300 წელიწადი! ეს ძალიან დიდი დროა, განსაკუთრებით ჩვენი  სიცოცხლის ხანგრძლივობასთან შედარებით. როგორ შეუძლია ამ კონტრასტს, რომ გვასწავლოს მოთმინება ღმერთთან ურთიერთობასა და ბოლო ჟამის მოვლენების მოლოდინთან დაკავშირებით?}

პარასკევი                                                                                                                        28 თებერვალი
შემდგომი გამოკვლევისათვის:
   ქვემოთ მოყვანილი ცხრილი, რომელიც განაზოგადებს ჩვენ მიერ შესწავლილ მასალას დან. მე-2, მე-7 და მე-8 თავებიდან. რას გვეუბნება ეს ცხრილი საწმიდრის განწმედაზე?
დან. 2	დან. 7	 დან. 8
ბაბილონი	ბაბილონი
მიდია-სპარსეთი	მიდია-სპარსეთი	მიდია-სპარსეთი
საბერძნეთი	საბერძნეთი	საბერძნეთი
წარმართული რომი	წარმართული რომი	წარმართული რომი
პაპის რომი	პაპის რომი	პაპის რომი
-----	სამსჯავრო ზეცაში	საწმიდრის განწმედა
მეორედ მოსვლა [მთას ხელისუკვრელად მოსწყდა ქვის ლოდი]	მეორედ მოსვლა [წმიდები მიიღებენ სამეფოს]	მეორედ მოსვლა [დამარცხებული - ხელის გარეშე]


   ამ თავებს შორის გავლებულია პარალელი. არა მხოლოდ ერების თანმიმდევრობა, არამედ მე-7 თავში აღწერილი სამსჯავროს სცენაც, რომელიც პაპის რომის 1260 წლის  შემდეგ მიმდინარეობს (538-1798), უშუალოდ არის დაკავშირებული საწმიდრის განწმედასთან, რაც მე-8 თავის მიხედვით ასევე რომის შემდეგ ხდება. სხვაგვარად რომ ვთქვათ, ზეციური სამსჯავრო მე-7 თავში - ეს არის სამსჯავრო, რომელიც დაასრულებს დედამიწის ისტორიას, და ამავე მნიშვნელობისაა საწმიდრის განწმედა დანიელის წიგნის მე-8 თავში. ჩვენ წარმოდგენილი გვაქვს ერთი და იმავე მოვლენის ორი სხვადასხვაგვარი აღწერა, და ორივე შემთხვევაში ყველაფერი ხდება მომცრო რქის მხრიდან 1260 წლიანი დევნის შემდეგ.
კითხვები მსჯელობისთვის:
   1. როგორ მიუთითებს ზემოთ მოყვანილი ცხრილი, რომ საწმიდრის განწმედა, ისევე, როგორც სამსჯავრო დანიელის წიგნის მე-7 თავში, უნდა მოხდეს მომცრო რქის შესახებ წინასწარმეტყველების 1260 წლიანი პერიოდის შემდეგ, მაგრამ ღვთის სამეფოს საბოლოო დამყარებამდე?
   2. მე-8 თავში დანიელის წინასწარმეტყველება ასახავს სისასტიკითა და ბოროტებით აღსავსე ისტორიას. ორი მხეცი, რომლებიც სიმბოლურად ორ მსოფლიო იმპერიას წარმოადგენს, ებრძვის ერთმანეთს  (იხ. დან. 8:5-7). მომცრო რქის მძლავრი ხელისუფლება, რომელიც მათ შემდეგ ჩნდება, ახორციელებს ძალადობას და დევნას (იხ. დან. 8:23-25). წმიდა წერილი არ ცდილობს უფრო მსუბუქად წარმოაჩინოს ამ სამყაროს ტანჯვა. როგორ შეუძლია ამ ფაქტს დაგვეხმაროს, რომ ვისწავლოთ  ღმერთსა და მისი წყალობაზე დაიმედება ყველა იმ ბოროტების მიუხედავად, რომელიც ჩვენს გარშემო სუფევს?


გაკვეთილი 10                                                                                           29 თებერვალი – 6 მარტი
მონანიებიდან – ნუგეშამდე
   გამოსაკვლევი ბიბლიური მუხლები: დან. 9; იერ. 25:11,12; 29:10; 4მეფ. 19:15-19; მათ. 5:16; იაკ. 5:16;
  სამახსოვრო მუხლი: "უფალო, ისმინე! უფალო, გვაპატიე! უფალო ყური მოგვაპყარ და იმოქმედე და ნუ დააყოვნებ, შენი გულისთვის, ღმერთო ჩემო! რადგან შენი სახელი ეწოდება შენს ქალაქს და შენს ერს" (დან. 9:19).
      დანიელის მე-9 თავი ბიბლიის ერთ-ერთ უდიდეს ლოცვას შეიცავს. თავისი ცხოვრების გადამწყვეტ მომენტებში დანიელი ლოცულობდა, რათა გადაელახა ის სირთულეები, რომლებსაც აწყდებოდა. როდესაც წარმართი მეფის სიზმრის გამო დანიელისა და მისი მეგობრების სიცოცხლეს საფრთხე დაემუქრა, წინასწარმეტყველმა ღმერთს მიმართა ლოცვით (იხ. დან. 2). მოგვიანებით, როდესაც მეფემ გამოსცა ბრძანება, რომლის თანახმადაც ყველას მხოლოდ მეფის წინაშე უნდა აღევლინა ლოცვა, დანიელი მაინც ლოცულობს (იხ. დან. 6). ამგვარად, მე-9 თავში ჩაწერილი ლოცვის კვლევისას გვახსოვდეს, რომ 2300 საღამოსა და დილის შესახებ წინასწარმეტყველებამ დანიელის წიგნის მე-8 თავიდან იმდენად განაცვიფრა წინასწარმეტყველი, რომ იგი კვლავ ლოცვას მიმართავს. მიუხედავად იმისა, რომ წინასწარმეტყველების ზოგადი მნიშვნელობა მას უკვე გაუცხადეს, დანიელი ვერ გაერკვა დროის იმ პერიოდში, რომელიც ორი ზეციური არსების საუბარშია მოხსენიებული: "ორიათას სამას საღამოსა და დილას გასტანსო და ამის შემდეგ განიწმიდებაო საწმიდარი" (დან. 8:14). მხოლოდ ახლა, მე-9 თავში მიიღებს წინასწარმეტყველი უფრო დეტალურ გამოცხადებას, მის გულწრფელ ლოცვაზე პასუხად.

კვირადღე                                                                                                                         1 მარტი
ღვთის სიტყვის პირველადი მნიშვნელობა
   {წაიკითხეთ დან. 9:1,2. დანიელი ამბობს, რომ მან  "წიგნებით" გაიგო წინასწარმეტყველება. წმიდა წერილის რომელი წიგნი ან წიგნები აქვს მას მხედველობაში?}
   როდესაც ამ ლოცვას ვკითხულობთ, ცხადი ხდება, რომ ის მოსესთვის და წინასწარმეტყველთათვის მიცემული ღვთის წინა გამოცხადების სიღრმისეული შესწავლის შედეგია. როდესაც დანიელმა იერემია წინასწარმეტყველის წიგნიდან შეიტყო, რომ ტყვეობის პერიოდი სამოცდაათ წელიწადს გაგრძელდებოდა (იხ. იერ. 25:11,12; იერ. 29:10), მან გააცნობიერა იმ ისტორიული მომენტის მნიშვნელობა, რომელშიც ცხოვრობდა.
   არ უნდა დაგვავიწყდეს, რომ ეს ლოცვა დანიელმა ძვ.წ. 539 წელს წარმოთქვა, იმ დროს, როდესაც ძლევამოსილი ბაბილონი სპარსეთის იმპერიამ ჩაანაცვლა. თითქმის სამოცდაათი წელი გავიდა მას შემდეგ, რაც ნაბუქოდონოსორმა იერუსალიმი დაიპყრო და ტაძარი დაანგრია. ამიტომ იერემია წინასწარმეტყველის თანახმად, ღვთის ხალხი მალე უნდა დაბრუნებულიყო სამშობლოში. დანიელი ენდობა ღვთის სიტყვას და იცის, რომ სულ მალე მის ხალხს რაღაც მნიშვნელოვანი შეემთხვევა; როგორც აღუთქვა ღმერთმა თავის სიტყვაში, ბაბილონის ტყვეობა მალე დასრულდება და იუდეველები სამშობლოს დაუბრუნდებიან.
   წმიდა წერილის შესწავლისას დანიელი ასევე აცნობიერებს, თუ რამდენად სერიოზულია მისი ხალხის დანაშაული. რადგანაც იუდეველებმა დაარღვიეს აღთქმა და გაწყვიტეს ურთიერთობა ღმერთთან, ამიტომ მათი გადასახლება და ტყვეობა გარდაუვალი გახდა (იხ. ლევ. 26:14-45). აქედან გამომდინარე, სწორედ ღმერთის გამოცხადების შესწავლა ეხმარება დანიელს, რომ გაიაზროს დროის მნიშვნელობა და შეიგრძნოს მისი ხალხის ღვთის წინაშე მონანიების გადაუდებელი აუცილებლობა.
   დედამიწის ისტორიის უკანასკნელი დღეების მოახლოებასთან ერთად ჩვენ უნდა ვსწავლობდეთ ღვთის სიტყვას და ვიცავდეთ მის პრინციპებს ისე, როგორც არასდროს. მხოლოდ წმიდა წერილს შეუძლია იმ წუთისოფლის ავტორიტეტული განმარტება მოგვცეს, რომელშიც ვცხოვრობთ. ბოლოს და ბოლოს, წმიდა წერილი მოგვითხრობს სიკეთესა და ბოროტებას შორის დიად ბრძოლაზე და გვიჩვენებს, რომ კაცობრიობის ისტორია ბოროტების განადგურებით და ღმერთის მარადიული სამეფოს დამყარებით დასრულდება. რაც უფრი მეტად შევისწავლით წმიდა წერილს, მით უკეთესად შეგვიძლია გავიაზროთ ყველაფერი ის, რაც ახლა ხდება წუთისოფელში და ვიპოვოთ მასში ჩვენი ადგილი. გარდა ამისა, ბიბლია გვასწავლის, რომ იმედი არ დავამყაროთ წუთისოფელზე, რომელსაც არ აქვს მომავალი.
   {სამყაროში მიმდინარე პროცესები ზოგჯერ აზრს მოკლებულად გვეჩვენება. მოიყვანეთ მსგავსი პროცესების მაგალითები. როგორ შეგვიძლია ვცადოთ ამის ახსნა თუ ბიბლიას მივმართავთ?}

     ორშაბათი                                                                                                                             2 მარტი
მოწყალების თხოვნა
   {წაიკითხეთ დან. 9:3-19. რა უბიძგებს დანიელს, რომ მოწყალება ითხოვოს?}
    ამ ლოცვაში განსაკუთრებულად უნდა გაესვას ხაზი რამდენიმე მომენტს.
   პირველ რიგში, დანიელი არ ითხოვს რაიმე სახის განმარტებას იმ უბედურებებთან დაკავშირებით, რომლებიც  ებრაელ ხალხს დაატყდა თავს. მან იცის რა იყო მიზეზი. ლოცვის ძირითად ნაწილში იგი თავად საუბრობს იმაზე, თუ რატომ მოხდა ასე: "ყურს არ ვუგდებდით უფლის, ჩვენი ღმერთის ხმას, რათა გვევლო მისი რჯულდებებით, თავისი მსახურების – წინასწარმეტყველების – ხელით რომ დაგვიდო წინ" (დან. 9:10). მე-8 თავის დასასრულს ჩვენ ვიხილეთ, რომ დანიელი გაურკვევლობაშია და ვერ იგებს 2300 საღამოსა და დილის შესახებ წინასწარმეტყველებას (იხ. დან. 8:27).
   მეორე, ეს ლოცვა მიმართვაა ღმერთის გულმოწყალებისადმი, მისი მზაობის მიმართ, რომ მიუტევოს თავის ხალხს, შეცოდებისა და ჩადენილი ბოროტების მიუხედავად. ამ ლოცვაში გახსნილია სახარების არსი. ცოდვილი ადამიანები არ ენდობიან საკუთარ მიღწევებს და ეძებენ მადლსა და მიტევებას, რომლებიც არ დაუმსახურებიათ. განა ეს არ არის მაგალითი თითოეული ჩვენგანისთვის?
   {წაიკითხეთ დან. 9:18,19. კიდევ რა არგუმენტები მოჰყავს დანიელს, რომ უფალმა უპასუხოს მის ლოცვას?}
   კიდევ ერთი მნიშვნელოვანი ასპექტი დანიელის ლოცვისა – იგი ღმერთს სთხოვს, რომ შეასრულოს თავისი სიტყვა თავისივე სახელის განსადიდებლად. დანიელი ლოცულობს არა პირადი სარგებელისა და თავისი ხალხის კეთილდღეობისთვის, არამედ თვით ღმერთის დიდებისთვის (იხ. დან. 9:17-19). სხვა სიტყვებით, ლოცვა არ უნდა დარჩეს პასუხგაუცემელი, ვინაიდან ეს ღმერთის განდიდებას ემსახურება.
   {წაიკითხეთ 4მეფ. 19:15-19. რით გვახსენებს ხიზკიაჰუს ლოცვა დანიელის ლოცვას? რას გვეუბნება მათ. 5:16 იმის შესახებ, თუ როგორ შეგვიძლია განვადიდოთ ჩვენი უფალი?}

   სამშაბათი                                                                                                                       3 მარტი
შუამდგომლობის მნიშვნელობა
   {წაიკითხეთ დან. 9:5-13. რატომაა ასეთი მნიშვნელოვანი ის, რომ დანიელი გამუდმებით იმეორებს: "ჩვენ" მოვიქეცით არასწორად, რითაც საკუთარ თავს თავისი ხალხის იმ შეცოდებათა თანამონაწილედ წარმოაჩენს, რომლებმაც ასეთი უბედურება გამოიწვია?}
   დანიელის ლოცვა ერთ-ერთია მხოლოდ იმ მნიშვნელოვან საშუამდგომლო ლოცვებს შორის, რომლებიც წმიდა წერილის ფურცლებზეა ჩაწერილი. ასეთი ლოცვები ეხება ღმერთის გულს, არიდებს ხალხს მსჯავრს და ათავისუფლებს მტრებისაგან. როდესაც ღმერთი მზად იყო მთელი ებრაელი ხალხის გასანადგურებლად, მოსეს საშუამდგომლო ლოცვამ შეაჩერა მისი ხელი (იხ. გამ. 32:7-14; რიცხვ. 14:10-25). ძლიერი გვალვისას ღმერთმა უპასუხა ელიას ლოცვას და მოავლინა წვიმა, რათა გაეცოცხლებინა განადგურებული მიწა (იხ. 3მეფ. 18).
   როდესაც ვლოცულობთ ჩვენი ოჯახის წევრების, მეგობრების, სხვა ადამიანებისა თუ სხვადასხვა მოვლენის გამო, ღმერთი ისმენს ჩვენს ლოცვებს და შეუძლია ჩაერიოს. ზოგჯერ ლოცვაზე პასუხის მისაღებად დიდი დროა საჭირო, მაგრამ დარწმუნებული უნდა ვიყოთ, რომ ღმერთს არასოდეს ავიწყდება თავისი შვილების საჭიროებები (იხ. იაკ. 5:16).
   ამ შემთხვევაში დანიელი ღმერთსა და ადამიანებს შორის შუამდგომელის როლს ასრულებს. წმიდა წერილის შესწავლისას წინასწარმეტყველი აცნობიერებს, თუ რამდენად ჩაიძირნენ ადამიანები საკუთარ ცოდვებში, როდესაც დაარღვიეს ღმერთის რჯული და უარყვეს მისი გაფრთხილებები. დანიელი აცნობიერებს მათ სავალალო სულიერ მდგომარეობას და ლოცულობს განკურნებისა და მიტევებისთვის. მაგრამ წინასწარმეტყველი საკუთარ თავსაც თავის ხალხთან აიგივებს. გარკვეულ ასპექტებში დანიელი განასახიერებს ქრისტეს, როგორც ჩვენი ქომაგის როლს (იხ. იოან. 17). თუმცა არის არსებითი სხვაობაც: ქრისტე უცოდველია (იხ. ებრ. 4:15) და არ სჭირდება პირადი ცოდვების მონანიება ან მსხვერპლი მიტევების მისაღებად (იხ. ებრ. 7:26,27). მაგრამ ის განსაკუთრებული სახით აიგივებს თავს ცოდვილებთან: "ვინც ცოდვა არ იცოდა ის გახდა ცოდვილი ჩვენს გამო, რათა გავხდეთ ღვთის სამართლიანობა მასში" (2კორ. 5:21).
   {"თუკი გაიხსენებთ ყველაფერს, რაც კარგი, წმიდა, კეთილშობილური და თავაზიანია ადამიანში, შემდეგ კი ამას ღვთის ანგელოზებს წარუდგენთ, როგორც დამსახურებას, რომელიც მნიშვნელოვან როლს ასრულებს ადამიანის გადარჩენაში, ასეთი შეთავაზება ღალატად აღიქმება" (ე. უაითი, რწმენა და საქმეები, გვ. 24). რას გვაუწყებს ეს სიტყვები ჩვენს საჭიროებაზე გვყავდეს შუამდგომელი?}

ოთხშაბათი                                                                                                                                 4 მარტი
მესიის მსახურება
    დანიელის საშუამდგომლო ლოცვა ორ ძირითად პრობლემას ეხება: ადამიანთა ცოდვები და იერუსალიმის დაცარიელება. ამდენად ღმერთის პასუხიც ამ ორ სათხოვარს შეეხება. მესიის მსახურების დამსახურებით ადამიანები მიიღებენ გამოსყიდვას, ხოლო საწმიდარი ცხებული იქნება. მაგრამ ამ ორ თხოვნაზე პასუხი სცდება დანიელის უშუალო ისტორიული კონტექსტის ფარგლებს: მესიის მსახურება მთელ კაცობრიობას მოუტანს სარგებელს.
   {წაიკითხეთ დან. 9:21-27. რა უნდა მოხდეს 70 შვიდეულის განმავლობაში? რატომ შეუძლია ამის გაკეთება მხოლოდ იესოს?}
  1. "რათა აღიკვეთოს დანაშაული". ებრაული სიტყვა "დანაშაული" (პეშა) მიუთითებს განზრახ დარღვევაზე უმდაბლესის მხრიდან უმაღლესის მიმართ (მაგ. იგავ. 28:24). ეს სიტყვა ასევე გვხვდება ბიბლიაში ღმერთისადმი ადამიანთა აშკარა დაუმორჩილებლობასთან დაკავშირებით (იხ. ეზეკ. 2:3). თუმცაღა იესო ქრისტეს სისხლის მეშვეობით ღმერთის წინააღმდეგ ჩადენილი დანაშაული გამოსყიდულია და ადამიანებს შეთავაზებული აქვთ მიიღონ გოლგოთის დამსახურებები.
  2. "რათა ბოლო მოეღოს ცოდვებს". "ბოლოს მოღება" ნიშნავს, რომ ცოდვები მიტევებულია. როდესაც ჩვენი ცოდვებს ვაღიარებთ, შეგვიძლია დარწმუნებული ვიყოთ, რომ მივიღებთ მიტევებას. იესო გვპატიობს ჩვენი შეცდომებისა და ცოდვების მიუხედავად.
  3. "რათა შენდობილ იქნას უკეთურება". როგორც პავლე მოციქული წერდა: "რადგან მასში მოიწონა მთელი სისავსის დამკვიდრება, რათა მისით შემოერიგებინა ყოველი, დაემშვიდებინა მისი ჯვრის სისხლით მიწაზე თუ ცაში" (კოლ. 1:19,20). და ამის გაკეთება შეუძლია მხოლოდ იესო ქრისტეს.
  4. "რათა დამყარდეს საუკუნო სამართლიანობა". ქრისტემ ჩვენი ადგილი დაიკავა ჯვარზე, რითაც მოგვანიჭა კურთხევა ღვთის წინაშე მართლად ყოფნისა. მხოლოდ რწმენით შეგვიძლია მივიღოთ ღვთისგან გამომავალი ეს სიმართლე.
  5. "რათა დაიბეჭდოს ხილვა და წინასწარმეტყველება". როდესაც ქრისტემ მსხვერპლად შესწირა საკუთარი თავი, ძველაღთქმისეული წინასწარმეტყველებები, რომლებიც მის გამომსყიდველ მსახურებაზე მიუთითებდა "დაიბეჭდა", ანუ აღსრულდა.
  6. "და რათა ცხებულ იქნას წმიდათა წმიდა". წმიდათა წმიდა, რომლის შესახებაც აქ არის საუბარი, - ეს არის არა პიროვნება, არამედ ადგილი. აქედან გამომდინარე ეს მტკიცებულება ეხება ქრისტეს შუამდგომელურ მსახურებას ზეციურ საწმიდარში (იხ. ებრ. 8:1).

  ხუთშაბათი                                                                                                                       5 მარტი
წინასწარმეტყველური კალენდარი
    ხილვა 2300 საღამოსა და დილის შესახებ დანიელს განცვიფრებულს ტოვებს, რადგან იგი ვერ ხვდება მის მნიშვნელობას (იხ. დან. 8:27). ათი წლის შემდეგ წინასწარმეტყველს ეგზავნება გაბრიელი, რათა დაეხმაროს ხილვის "მიხვედრაში" (დან. 9:23). ეს ბოლო გამოცხადება არის ინფორმაცია, რომელიც დააკლდა და აჩვენებს, რომ სამოცდაათი შვიდეულის მიწურულს მესიის მსახურება უნდა დასრულდეს. "წელიწადი ერთ დღეში" პრინციპისა და მოვლენათა პროგნოზირებადი განვითარების თანახმად, სამოცდაათი შვიდეული უნდა გავიგოთ, როგორც 490 წელი. ხოლო ამ პერიოდის საწყის წერტილად უნდა ჩაითვალოს იერუსალიმის აღდგენისა და აშენების შესახებ გაცემული დადგენილება (იხ. დან. 9:25). ეს დადგენილება არტაქსერქსე მეფემ გამოსცა ძვ.წ. 457 წელს, რამაც საშუალება მისცა ებრაელებს ეზრას ხელმძღვანელობით აღედგინათ იერუსალიმი (იხ. ეზრ. 7). ბიბლიური ტექსტის თანახმად, სამოცდაათი შვიდეული  "გამოყოფილია" (სიტყვასიტყვით "ჩამოჭრილია"). ეს მიუთითებს იმაზე, რომ 490 წლიანი დროითი მონაკვეთი გამოყოფილია უფრო ხანგრძლივი პერიოდიდან, ანუ 2300 წლიდან, რომელიც მე-8 თავშია მოხსენიებული. ეს კი იმას ნიშნავს, რომ 2300 წელსა და 490 წელს ერთი და იგივე ათვლის წერტილი უნდა ჰქონდეს, კერძოდ კი ძვ.წ. 457 წ.
  წინასწარმეტყველება სამოცდაათი შვიდეულის შესახებ სამ ნაწილად იყოფა: 7 შვიდეული, 62 შვიდეული და ერთი შვიდეული (70-ე).
   შვიდი შვიდეული (49 წელი) სავარაუდოდ ის დროა, რომლის განმავლობაშიც უნდა აღდგეს იერუსალიმი. ამის შემდეგ დგება სამოცდაორი შვიდეული (434 წელი), რომელსაც მივყავართ "ცხებულამდე, წინამძღვრამდე" (დან. 9:25). ამგვარად, არტაქსერქსეს ბრძანებიდან 483 წლის შემდეგ, ანუ ჩვ.წ. 27 წელს. ქრისტე-მესია ინათლება და სულიწმიდისაგან ცხებული ხდება თავისი გამომსყიდველი მისიისათვის.
   სამოცდამეათე შვიდეულის პერიოდში მოხდება სხვა მნიშვნელოვანი მოვლენები: 1) "მოიკვეთება ცხებული" (დან. 9:26). 2) "იგი მრავალთან განამტკიცებს აღთქმას" (დან. 9:27) – ეს იესო ქრისტესა და მოციქულების განსაკუთრებული მისიაა ებრაელი ხალხისათვის ბოლო "შვიდეულის" განმავლობაში – ჩვ.წ. 27-34 წწ. 3) "ნახევარ შვიდეულში გააუქმებს მსხვერპლსა და ძღვენს" (დან. 9:27). ნათლობიდან 3,5 წლის შემდეგ (ანუ შვიდეულის შუაგულში) იესო აუქმებს მსხვერპლშეწირვის სისტემას, ვინაიდან ამ სისტემამ თავის წინასწარმეტყველური დანიშნულება დაკარგა. რადგანაც ქრისტემ საკუთარი თავი შესწირა ახალი აღთქმის  საბოლოო და სრულყოფილ მსხვერპლად, რაიმე სხვა სახის მსხვერპლის შეწირვა საჭირო აღარ არის. ბოლო შვიდეული ჩვ.წ. 34 წელს მთავრდება, როდესაც მოწამეობრივად კლავენ სტეფანეს და სახარების უწყება გაისმის არა მხოლოდ ებრაელებისთვის, არამედ წარმართებისთვისაც.
   {წაიკითხეთ დან. 9:24-27. მესიის შესახებ დაპირებაშიც კი ვკითხულობთ ძალადობის, ომისა და სიცარიელის შესახებ. როგორ უნდა დაგვეხმაროს ეს ამდენ უბედურებას შორის დავინახოთ იმედი? }

პარასკევი                                                                                                                                     6 მარტი
შემდგომი გამოკვლევისათვის
    ქვემოთ მოყვანილია სქემა, რომელშიც ნათლადაა ნაჩვენები, თუ როგორ არის დაკავშირებული 70 შვიდეულის წინასწარმეტყველება (იხ. დან. 9:24-27) 2300 წლის შესახებ წინასწარმეტყველებასთან (იხ. დან. 8:14) და როგორ წარმოადგენს მის ათვლის წერტილს. თუკი 2300 წლის ათვლას 457 წლიდან დავიწყებთ ნულოვანი წლის გაუთვალისწინებლად, მივიღებთ 1844 წელს. აგრეთვე თუ ჩვ.წ. 34 წლიდან ("სამოცდაათი შვიდეულის" დასასრულის თარიღი) ავითვლით 1810 წელს (2300-490), ისევ 1844 წელთან მივალთ. ამგვარად, საწმიდრის განწმედა დან. 8:14-ში 1844 წელს უნდა დაიწყოს.
   ასევე მიაქციეთ ყურადღება იმას, თუ როგორ შეესაბამება თარიღი 1844 წელი ყველაფერ იმას, რაც ამ წიგნის მე-7 და მე-8 თავებში ვიხილეთ. სამსჯავრო დანიელის წიგნის მე-7 თავში იგივეა, რაც საწმიდრის განწმედა მე-8 თავში (იხ. ბოლო ორი კვირის გაკვეთილები), ეს ხდება 1260 წლიანი დევნის შემდეგ (იხ. დან. 7:25), იესოს მეორედ მოსვლამდე და მისი მარადიული სამეფოს დამყარებამდე.
   (ს ქ ე მ ა)
შეკითხვები მსჯელობისათვის:
   1. ღვთისმეტყველებს დამაჯერებელი მტკიცებულებები მოჰყავთ იმისა, რომ 2300 საღამო და დილა და 70 შვიდეული – ერთი და იგივე წინასწარმეტყველებაა. რატომ ამბობენ ისინი ამას? თქვენ რა არგუმენტების მოყვანა შეგიძლიათ მსგავსი განმარტების სასარგებლოდ?
  2. რა შეგვიძლია ვისწავლოთ დანიელის საშუამდგომლო ლოცვიდან და როგორ შეუძლია მას დაგვეხმაროს, როდესაც სხვებზე ვლოცულობთ?
  3. ქრისტეს მსხვერპლი ჩვენი ერთადერთი იმედია. როგორ შეუძლია ამის გაცნობიერებას დაგვეხმაროს შევინარჩუნოთ თვინიერება და რაც ყველაზე მნიშვნელოვანია, გაგვხადოს უფრო მოსიყვარულე და მიმტევებელი სხვების მიმართ? რა შეუძლია გვასწავლოს შემდეგ მუხლებს ლუკ. 7:40-47?
  4. მიაქციეთ ყურადღება იმას, თუ რამდენად მნიშვნელოვანი ადგილი უჭირავს წმიდა წერილს დანიელის ლოცვასა და მის იმედში. მისი ხალხი ხომ სასტიკად დამარცხდა, მათი მიწები ააოხრეს, დედაქალაქი კი დაანგრიეს. და ამის მიუხედავად, მას მაინც აქვს იმედი, რომ ისინი დაუბრუნდებიან სამშობლოს. სად პოულობდა იგი ამ იმედს, თუ არა წმიდა წერილის გვერდებზე და მასში ჩაწერილ ღვთის დაპირებებში? რას გვეუბნება ეს იმ იმედის შესახებ, რომელიც ჩვენც შეგვიძლია ვიპოვოთ ბიბლიურ დაპირებებში?

გაკვეთილი 11                                                                                                               7-13 მარტი
ბრძოლიდან - გამარჯვებამდე
    გამოსაკვლევი ბიბლიური მუხლები: ეფეს. 6:12; დან.10; ეზრ. 4:1-5; იესო ნავ. 5:13-15; გამოცხ. 1:12-18; კოლ. 2:15; რომ. 8:37-39;
  სამახსოვრო მუხლი: "ნე გეშინია, სასურველო კაცო, მშვიდობა შენდა! გამაგრდი, გამაგრდი". (დან. 10:19)
   მე-10 თავი დანიელის ბოლო ხილვაა, რომელიც გრძელდება მე-11 და მე-12 თავებში. ჩვენ დასაწყისიდანვე გვამცნობენ, რომ ეს არის ხილვა "დიდი ომის" შესახებ (დან. 10:1). თუ მე-11 თავი მხოლოდ მის დეტალებზე საუბრობს, მე-10 თავი ამ ომის სულიერ მოტივებს ხსნის და ცხადჰყოფს, რომ მიწიერ ბრძოლათა კულისებს მიღმა სამყაროსეული მასშტაბების სულიერი ბრძოლა მიმდინარეობს. ამ თავის შესწავლისას დავინახავთ, რომ სამყაროს კონფლიქტში თითოეული ჩვენგანიც არის ჩართული და ჩვენს ლოცვებს სერიოზული შედეგები მოჰყვება. მაგრამ ჩვენ მარტონი არ ვართ ამ დაპირისპირებაში, სატანის წინააღმდეგ იესო ქრისტე იბრძვის ჩვენი გულისთვის.  ჩვენ გავიგებთ, რომ საბოლოო ბრძოლა, რომელშიც ვართ ჩართული – ეს არ არის ბრძოლა ადამიანთა ხელისუფლებებთან დედამიწაზე, არამედ ბრძოლა სიბნელის ძალებთან.
   როგორც პავლე მოციქულმა დაწერა დანიელის დროიდან ასწლეულების შემდეგ: "რადგან ჩვენი ბრძოლა არ არის სისხლისა და ხორცის წინააღმდეგ, არამედ მთავრობათა წინააღმდეგ, ხელმწიფებათა წინააღმდეგ, ამ სოფლის მპყრობელთა წიინააღმდეგ, ცისქვეშეთის ბოროტების სულთა წინააღმდეგ" (ეფეს. 6:12). საბოლოო ჯამში ჩვენი წარმატება ამ ბრძოლაში დამოკიდებულია იესო ქრისტეზე, რომელმაც ჯვარზე დაამარცხა სატანა.

  კვირადღე                                                                                                                      8 მარტი
ისევ მარხვა და ლოცვა
   {წაიკითხეთ დან. 10:1-3. რით არის დანიელი კვლავ დაკავებული?}
   დანიელი არ განმარტავს თავისი ხანგრძლივი მარხვის მიზეზს. მაგრამ ასეთი მოშურნეობა სავარაუდოდ ბაბილონიდან პალესტინაში დაბრუნებულ ებრაელთა რთული მდგომარეობით არის გამოწვეული.
  {წაიკითხეთ ეზრ. 4:1-5. რა სირთულეებს აწყდებიან ებრაელები დაბრუნების შემდეგ?}
   ეზრ. 4:1-5 –ში ვკითხულობთ, რომ ტაძრის აღდგენის მცდელობისას ებრაელები დიდ წინააღმდეგობას აწყდებიან. სამარიელები ცრუ შეტყობინებებს აგზავნიან სპარსელთა კარზე, რათა დაარწმუნონ მეფე, რომ შეწყვიტოს აღდგენითი სამუშაოები. ასეთი პრობლემების პირისპირ დანიელი სამი კვირის განმავლობაში ევედრება ღმერთს, რომ იმოქმედოს კიროსზე, ტაძრის მშენებლობის გასაგრძელებლად.
   იმ მომენტისათვის დანიელს ალბათ ოთხმოცდაათი წელი შეუსრულდა. მაგრამ იგი საკუთარ თავზე კი არ ფიქრობს, არამედ თავის ერზე და იმ პრობლემებზე, რომელსაც ის აწყდება. დანიელი სამი სრული კვირის განმავლობაში ლოცულობს იქამდე, სანამ უფლისაგან პასუხი არ მიიღო.  ამ დროს წინასწარმეტყველი მკაცრ მარხვასაც იცავს. მას საერთოდ არ ადარდებს პირადი კომფორტი ან გარეგნობა, იერუსალიმიდან ათასი კილომეტრის დაშორებით მას ღრმად აღელვებს იქ მყოფი თავისი თანამოძმე-იუდეველების კეთილდღეობა.
   დანიელის სამლოცველო ცხოვრება რამდენიმე მნიშვნელოვან გაკვეთილს შეიცავს ჩვენთვის. პირველ რიგში, ლოცვაში დაჟინებული უნდა ვიყოთ, მაშინაც კი, როდესაც მყისიერ პასუხს ვერ ვიღებთ. მეორე, დროს უნდა ვუთმობდეთ სხვებისთვის ლოცვას. არის რაღაც განსაკუთრებული საშუამდგომლო ლოცვებში. არ დაგავიწყდეთ, რომ "აღუდგინა უფალმა იობს უწინდელი წარმატება, როცა ილოცა იობმა თავისი მეგობრისათვის" (იობ. 42:10). მესამე, ლოცვა უბიძგებს ღმერთს რაიმე კონკრეტულისა და რეალურის გაკეთებისკენ. მაშ მოდით, ყოველთვის ვილოცოთ არა მხოლოდ საკუთარ, არამედ სხვა ადამიანების საჭიროებებზეც. აუტანელი განსაცდელის, სერიოზული პრობლემებისა და გადაულახავი სირთულეების პირისპირ მოდით, წარვადგინოთ ჩვენი ტვირთი ღმერთის წინაშე ლოცვაში (იხ. ეფეს. 6:18).
   {წაიკითხეთ დან. 10:12. რას გვეუბნება ეს მუხლი ლოცვის, როგორც ობიექტური გამოცდილების შესახებ, როდესაც ღმერთი იწყებს მოქმედებას ჩვენს ლოცვაზე საპასუხოდ, და არა როგორც სუბიექტური გამოცდილების შესახებ, რომლის მეშვეობითაც ღმერთის ჩარევას მხოლოდ ჩვენს პირად ცხოვრებაში ვხედავთ?}

ორშაბათი                                                                                                                                  9 მარტი
ხილვა მთავრის შესახებ
    {წაიკითხეთ დან. 10:4-9. რა ემართება დანიელს?}
   რადგან დანიელი თავის პირად გამოცდილებას აღწერს, ჩვენთვის რთულად წარმოსადგენია მის მიერ ნანახის გასაოცარი დიდებულება. ის, ვინც ადამიანის სახით ეჩვენა დანიელს (იხ. დან. 10:5,6), გვახსენებს "კაცის ძეს" ზეციური სამსჯავროს შესახებ ხილვიდან (იხ. დან. 7:13). მისი სელის სამოსელი მღვდლის სამოსელს ჰგავს (იხ. ლევ. 16:4), რაც ამ პიროვნებას აიგივებს ზეციური საწმიდრის კონტექსტში მოხსენიებულ "მხედრობის მთავართან" (იხ. დან. 8). ოქროც სამღვდელო რეგალიებთან ასოცირდება და სამეფო ღირსებაზე მიანიშნებს. ბოლოს და ბოლოს, ამ პიროვნების აღწერაში ელვის მოხსენიება მიუთითებს მასზე, როგორც ზებუნებრივ არსებაზე. ეს არის ის, ვინც სამღვდელო, სამეფო და სამხედრო ატრიბუტებითაა აღჭურვილი. ეს პიროვნება ასევე ჰგავს ზეციურ არსებას, რომელიც წარდგა იესო ნავეს ძის წინაშე იერიხოსთან ბრძოლამდე (იხ. იესო ნავ. 5:13,14). ხილვაში იესო ნავეს ძე ხედავს "უფლის მხედრობის თავს". საინტერესოა, რომ ებრაული სიტყვა, რომელიც თარგმნილია როგორც "თავი" (სარ), არის იგივე სიტყვა, რომელიც მოხსენიებულია მიქაელთან დაკავშირებით დან. 10:21-ში და ითარგმნება როგორც "მთავარი". მაგრამ უფრო მჭიდრო პარალელია დანიელისა და გამოცხადების წიგნებს შორის.
   {რა მსგავსებებს ვხედავთ უფლის  აღწერაში დან. 10; იესო ნავ. 5:13-15 და გამოცხ. 1:12-18-ს შორის?}
   დანიელის თქმით, მის გვერდით მყოფ ადამიანებს შიში დაეცათ და გაიქცნენ, თავად წინასწარმეტყველი კი პირქვე დაემხო და განცვიფრებული იყო ღმერთის თანდასწრებით. და მაინც, როგორიც არ უნდა ყოფილიყო დანიელის რეაქცია, მისი ხილვა გვიჩვენებს, რომ ღმერთი აკონტროლებს დედამიწის ისტორიას. მართლაც, ხილვის გაგრძელებისას დავინახავთ, რომ ღმერთი წარუდგენს დანიელს კაცობრიობის ისტორიის მიმოხილვას წინასწარმეტყველის დროიდან ღვთის სამეფოს დამყარებამდე (იხ. დან. 11 და 12).
  {თუკი უფალს შეუძლია აკონტროლოს ისტორიის მსვლელობა, რაც არაერთგზის ვიხილეთ დანიელის წიგნში, რა შეუძლია მას გააკეთოს თითოეული ჩვენგანისთვის პირადად?}

სამშაბათი                                                                                                                                       10 მარტი
ანგელოზის შეხება
   {წაიკითხეთ დან. 10:10-19. რა ხდება ყოველთვის, როდესაც ანგელოზი ეხება დანიელს?}
   ღვთის სინათლით განცვიფრებული წინასწარმეტყველი მიწაზე დაემხო. შემდეგ კი ანგელოზი ჩნდება, რათა შეეხოს მას და გაამხნევოს. ამ ისტორიის კითხვისას მიაქციეთ ყურადღება იმას, რომ ანგელოზი სამჯერ ეხება დანიელს.
   პირველი შეხება ეხმარება წინასწარმეტყველს, რომ წამოდგეს და მოისმინოს ზეციდან მომავალი გამამხნევებელი სიტყვები: "ნუ გეშინია, დანიელ! რადგან პირველივე დღიდან, რაც შენი გული გონიერებასა და შენი ღვთის მორჩილებას მიეცი, შესმენილია შენი სიტყვები და მეც შენი სიტყვების გამო მოვედი" (დან. 10:12). დანიელის ლოცვა ზეცას მისწვდა. ჩვენთვის ეს იმის გარანტიაა, რომ ღმერთს ესმის ჩვენი ლოცვები, რაც დიდ ნუგეშს გვაძლევს რთულ პერიოდებში.
   მეორე შეხება საშუალებას აძლევს დანიელს, რომ ისაუბროს. წინასწარმეტყველი უფალს თავის გრძნობებს უზიარებს: "ჩემო ბატონო, ამ ხილვის გამო ტკივილებმა შემიპყრეს და ძალა ვეღარ შევინარჩუნე. როგორ შეუძლია ჩემი ბატონის ასეთ მსახურს ელაპარაკოს ჩემს ასეთ ბატონს, რადგან აღარც ძალა შემრჩა და აღარც სუნთქვა დამირჩა?" (დან. 10:16,17). ამგვარად, ღმერთი არა მხოლოდ თვითონ მოგვმართავს, არამედ მას სურს, რომ გავხსნათ ბაგეები და გავუზიაროთ მას ჩვენი გრძნობები, საჭიროებები და მისწრაფებები.
   მესამე შეხება ძალას უბრუნებს მას. მას შემდეგ, რაც დანიელმა საკუთარი სისუსტე აღიარა, ანგელოზი ეხება და აძლიერებს მას ღვთის მშვიდობის შესახებ სიტყვით: "ნუ გეშინია, სასურველო კაცო, მშვიდობა შენდა! გამაგრდი, გამაგრდი". (დან.10:19). არ დაგავიწყდეთ, რომ ანგელოზი დანიელს მის ლოცვებზე საპასუხოდ გაეგზავნა, რათა  გონიერება და გაგება მიეცა წინასწარმეტყველისთვის. სხვა სიტყვებით, მე-11 თავში აღწერილი ხილვის დანიშნულება დანიელის გამხნევებაა იმ პერიოდში, როდესაც ის იერუსალიმში შექმნილი ვითარების შესახებ მსჯელობს და ფიქრობს. მაშინაც კი, როდესაც უბედურებას ვაწყდებით, ღმერთი ჩვენს მხარეზეა, ამიტომ შეგვიძლია მშვიდობა ვიქონიოთ გულში. მისი შეხება, რომელიც სიყვარულით არის ნაკარნახევი, გვეხმარება, რომ მომავალს იმედით შევხედოთ.
   {"ზეცა ზოგჯერ ძალიან ახლოსაა ჩვენთან, ჩვენს მიწიერ გზასავალზე" (ე. უაითი, ქრისტე - წუთისოფლის იმედი, გვ. 48).  ხშირად ფიქრობთ  თუ არა იმაზე, რამდენად მჭიდრო კავშირია ზეცასა და მიწას შორის? როგორი იქნებოდა თქვენი ცხოვრება, ეს რომ ყოველთვის გახსოვდეთ?}

  ოთხშაბათი                                                                                                                                11 მარტი
დიადი ბრძოლა
     {წაიკითხეთ დან. 10:20,21. რა გაეცხადა დანიელს?}
    ანგელოზი ფარდას უხსნის დანიელს და აძლევს მას საშუალებას დაინახოს დიადი ბრძოლა და ზეციურ ძალთა მონაწილეობა მასში. დანიელის ლოცვასთან ერთად ზეცასა და დედამიწას შორის სულიერი ბრძოლა იწყება. ზეციური არსებები იწყებენ ბრძოლას სპარსეთის მეფესთან, რათა ებრაელებს ტაძრის რეკონსტრუქციის საშუალება მიეცეთ. მე-10 თავის ხილვიდან ვიცით, რომ სპარსეთი სმეფე კიროსი იყო. მაგრამ კიროსი თავად ვერ დაუპირისპირდებოდა მათ. მეფის მხრიდან წინააღმდეგობა მიუთითებს იმაზე, რომ მის უკან მტრული ძალა დგას, რომელიც უბიძგებს კიროსს, რომ ხელი შეუშალოს ებრაელებს ტაძრის აღდგენაში.
    მსგავსი სიტუაცია იქმნება ეზეკიელის წიგნს 28-ე თავში, სადაც ცორის მეფე წარმოადგენს სატანას – სულიერ ძალას, რომელიც ამ ქალაქის მეფის უკან დგას. ამიტომ გასაკვირი არ არის, რომ სპარსი  მეფეები, რომელთა წინააღმდეგაც იბრძვის მიქაელი, სატანასა და მის ანგელოზებს წარმოადგენენ. ეს მიუთითებს იმაზე, რომ ადამიანთა მხრიდან იერუსალიმის ტაძრის აღდგენის შეფერხებას კავშირი აქვს უხილავ სულიერ სამყაროსთან.
   {წაიკითხეთ დან. 10:13; რომელი ბრძოლაა აქ აღწერილი?}
      "როდესაც სატანა ცდილობდა მიდია-სპარსეთის უმაღლეს ხელისუფლებაზე გავლენის მოხდენას, რათა მათში ღვთის ხალხისადმი მტრული დამოკიდებულება აღეძრა, ანგელოზებმა გადასახლებულები დაიცვეს. ამ ბრძოლისადმი ინტერესი მთელმა ზეცამ გამოიჩინა. დანიელ წინასწარმეტყველის წყალობით ჩვენ შეგვიძლია გარკვეული წამოდგენა გვქონდეს კეთილ და ბოროტ ძალებს შორის მიმდინარე დიად ბრძოლაზე. გაბრიელი სამი კვირის განმავლობაში ებრძოდა სიბნელის ძალებს, ცდილობდა შეწინააღმდეგებოდა იმ გავლენას, რომელსაც ახდენდნენ ბოროტი ანგელოზები კიროსზე, მაგრამ საბოლოოდ თავად ქრისტე მივიდა მის დასახმარებლად. "სპარსეთის სამეფოს მთავარი ოცდაერთი დღე მეწინააღმდეგებოდა და აჰა, ჩემს საშველად მოვიდა მიქაელი, ერთ-ერთი პირველ მთავართაგანი, და მე იქ დავრჩი სპარსეთის მეფეებთან" (დან.10:13). ზეცამ ყველაფერი გააკეთა, რაც კი შეეძლო, ღვთის ხალხის ინტერესთა სასარგებლოდ. საბოლოოდ, მათ მოიპოვეს გამარჯვება, ხოლო მტრის ძალები შეჩერდნენ კიროსისა და კამბიზის, მისი ძის ბოლო დღეებამდე, რომელმაც დაახლოებით  შვიდნახევარ წელიწადს იმეფა" (ე. უაითი, მეფეები და წინასწარმეტყველები, გვ. 571,572).

  ხუთშაბათი                                                                                                                                   12 მარტი
გამარჯვებული მთავარი
   დანიელის წიგნში წამყვანი პიროვნებაა "კაცის ძე" (დან. 7:13) ან იგივე "მხედრობის მთავარი" (დან. 8:11). დან. 10:12-დან ვიგებთ, რომ მას მიქაელი ეწოდება, რაც ნიშნავს "ვინ არის ღმერთის მსგავსი?". ის მოდის, რომ დაეხმაროს გაბრიელს სპარსეთის მეფესთან კონფლიქტში (იხ. დან.10:13). ანგელოზი ამ პიროვნებას უწოდებს "მიქაელს, თქვენს მთავარს" (იხ. დან. 10:21), კერძოდ კი ღვთის ხალხის მთავარს. მოგვიანებით დანიელის წიგნში მიქაელი მოხსენიებულია, როგორც ღვთის ხალხის მფარველი (იხ. დან. 12:1). იუდას წერილის მე-9 მუხლიდან ვიგებთ, რომ მთავარანგელოზად წოდებული მიქაელი იბრძვის სატანის წინააღმდეგ და მკვდრეთით აღადგენს მოსეს. გამოცხ. 12:7-ში ნაჩვენებია, რომ მიქაელი, სათავეში უდგას ზეციურ მხედრობას როგორც მხედართმთავარი და ისინი იმარჯვებენ სატანასა და დაცემულ ანგელოზებზე. ამგვარად, მიქაელი სხვა არავინაა, თუ არა იესო ქრისტე. თუკი სპარსეთის იმპერიას თავისი უზენაესი მმართველი ჰყავს - სულიერი ძალა, რომელიც მისი ადამიანი ლიდერის უკან დგას, ღვთის ხალხს წინამძღოლად  მიქაელი ჰყავს, რომელიც ერთვება ბრძოლაში და სამყაროს ომს მათი სახელით იმარჯვებს.
  {წაიკითხეთ კოლ. 2:15. რა გზით მოიპოვა გამარჯვება იესო ქრისტემ ამ დიად ბრძოლაში?}
   როდესაც ბოროტების ძალებს ვაწყდებით, შეგვიძლია გვქონდეს ქრისტეს, ჩვენი მფარველის იმედი. თავისი მიწიერი მსახურების დროს მან უდაბნოში გაიმარჯვა სატანაზე, როდესაც არ ცდუნდა, ის ებრძოდა ბოროტ სულთა ამალას და ათავისუფლებდა ადამიანებს სიბნელის ძალისაგან. იესო მაშინაც კი ამარცხებს ბოროტებას, როდესაც ეს პეტრეს "კეთილ" განზრახვასაა ამოფარებული, როდესაც იგი ცდილობდა აერიდებინა ქრისტესთვის ტანჯვა და გოლგოთის ჯვარზე სიკვდილი. თავის ბოლო სიტყვაში ქრისტე მოწაფეებს ესაუბრება მოახლოებულ სიკვდილზე, როგორც ბრძოლაზე, რომელიც სატანაზე მტკიცე გამარჯვებით დასრულდება: "ახლაა ამ სოფლის სამსჯავრო. ამ სოფლის მთავარი ახლა გარეთ გაიდევნება. და როცა ავმაღლდები მიწიდან, ყველას ჩემთან მივიზიდავ" (იოან. 12:31,32).
   დღევანდელი სამყაროს სურათი არასანუგეშოა. ყველგან ძალადობა, უზნეობა, კორუფცია და ავადმყოფობა გარემოგვიცავს. უსისხლხორცო მტერი სასტიკად გვიტევს ყველა მხრიდან. მაგრამ დაპირისპირების სირთულის მიუხედავად, ქრისტე ერთვება მასში ჩვენთვის საბრძოლველად. იგი გვმფარველობს, როგორც მთავარი და ზეციურ საწმიდარში შუამდგომლობს ჩვენთვის, როგორც მღვდელმთავარი.
   {წაიკითხეთ რომ. 8:37-39. როგორ შეიძლება ცოდვაზე გამარჯვების დაპირება ჩვენი ქრისტიანული ცხოვრების რეალურ გამოცდილებად იქცეს?}

   პარასკევი                                                                                                                            13 მარტი
შემდგომი გამოკვლევისათვის
    "გაბრიელი სამი კვირის განმავლობაში ებრძოდა სიბნელის ძალებს, ცდილობდა შეწინააღმდეგებოდა იმ გავლენას, რომელსაც ბოროტი ანგელოზები ახდენდნენ კიროსზე… ზეცამ ყველაფერი გააკეთა, რაც კი შეეძლო, ღვთის ხალხის ინტერესთა სასარგებლოდ. საბოლოოდ, მათ მოიპოვეს გამარჯვება, ხოლო მტრის ძალები შეჩერდნენ კიროსისა და კამბიზის, მისი ძის ბოლო დღეებამდე, რომელმაც დაახლოებით  შვიდნახევარ წელიწადს იმეფა" (ე. უაითი, მეფეები და წინასწარმეტყველები, გვ. 571,572).
  "რამხელა პატივი დასდო დანიელს ზეცის მეუფემ! იგი ანუგეშებს თავის შეშფოთებულ მსახურს და არწმუნებს, რომ მისი ლოცვა შესმენილია. მხურვალე ლოცვაზე პასუხად მას გაეგზავნა გაბრიელი, რომელიც სპარსეთის მეფის გულზე ზემოქმედებას ცდილობდა. სანამ დანიელი ლოცულობდა, მონარქი სამი კვირის განმავლობაში ეწინააღმდეგებოდა ღვთის სულის შთაგონებებს, მაგრამ მოგვიანებით გამოგზავნილმა ზეცის მეუფემ, მთავარანგელოზმა მიქაელმა, უბიძგა ჯიუტი მეფის გულს მტკიცე ქმედებებისკენ, დანიელის ლოცვაზე საპასუხოდ" (ე. უაითი, განწმედილი ცხოვრება. გვ. 51).
კითხვები მსჯელობისათვის:
   1. მართალია ქრისტიანობის ისტორიაში პირველები არ ვართ, ვინც ეს ჭეშმარიტება აღმოაჩინა, მაგრამ როგორც მეშვიდე დღის ადვენტისტები, ჩვენ ურყევად ვამტკიცებთ დიადი ბრძოლის იდეას, რომლის თანახმადაც, მთელი სამყარო ქრისტესა და სატანას შორის მასშტაბური დაპირისპირების ნაწილია. თითოეული ადამიანი დედამიწაზე ჩართულია ამ ბრძოლაში. როგორი იყო ამ ბრძოლაში მონაწილეობის თქვენი პირადი გამოცდილება? როგორ გამოვლინდა ეს თქვენს ცხოვრებაში? რა გაკვეთილი გამოიტანეთ აქედან და როგორ შეუძლია ამ გაკვეთილს დაეხმაროს სხვებს ბრძოლასა და გამარჯვებაში?
  2. წაიკითხეთ ეფ. 6:10-18. მიაქციეთ ყურადღება აშკარად საბრძოლო სიმბოლოებს, რომლებსაც იყნებს პავლე. რა "საბრძოლო ინსტრუქციებია" აქ მოყვანილი ჩვენი ამ დიად ბრძოლაში მონაწილეობისთვის?
  3. დან. 10:11-ში დანიელს მეორედ (იხ. დან. 9:23)  ეწოდა ხამუდოტ, ანუ "სასურველი". რას გვეუბნება ეს მჭიდრო და თუნდაც ემოციურ კავშირზე ზეცასა და დედამიწას შორის? დაფიქრდით იმაზე, თუ რამდენად განსხვავდება სამყაროს ასეთი სურათი საზოგადო ათეისტური მსოფლმხედველობისაგან თანამედროვე საზოგადოების უდიდეს ნაწილში. რა იმედს გვაძლევს ბიბლია?

გაკვეთილი 12                                                                                                                 14-20 მარტი
ჩრდილოეთდან და სამხრეთიდან – მშვენიერი მიწისკენ
    გამოსაკვლევი ბიბლიური მუხლები: დან. 11; დან. 8:3-8, 20-22; ეს. 46:9, 10; დან. 8:9,23; მათ. 27:33-50.
  სამახსოვრო მუხლი: "ზოგიერთი განბრძობილთაგანი დაეცემა, რათა გამოიბრძმედოს, გასუფთავდეს და განსპეტაკდეს უკანასკნელ ჟამამდე, რადგან ჯერ კიდევ მოსასვლელია დათქმული დრო" (დან. 11:35).
    ვიდრე ამ რთული თავის შესწავლას შევუდგებოდეთ, დასაწყისშივე უნდა აღინიშნოს რამდენიმე პუნქტი. პირველ რიგში, მე-11 თავი დანიელის წიგნში მანამდე ჩაწერილ წინასწარმეტყველებათა პარალელურია. ისევე, როგორც მე-2, მე-7, მე-8 და მე-9 თავებში, წინასწრმეტყველური გზავნილი მოიცავს  პერიოდს დანიელის დროიდან ბოლო ჟამამდე. მეორე, ჩნდება ღვთის ხალხისადმი მტრულად განწყობილი და მისი შემავიწროვებელი სამეფოებისა და ძალების თანმიმდევრობა. მესამე, ყველა წინასწარმეტყველებას ბედნიერი დასასრული აქვს. მე-2 თავში კერპს ლოდი ანადგურებს, მე-7 თავში კაცის ძე მიიღებს მეფობას, ხოლო მე-8 და მე-9 თავებში მესიის მსახურების წყალობით განიწმიდება ზეციური საწმიდარი.
   მე-11 თავი ზემოთ მოყვანილ სამ პუნქტს შეესაბამება. პირველ რიგში, ის იწყება სპარსეთის მეფეებით და მოგვითხრობს მათ მონაწილეობაზე ბოლო პერიოდში, როდესაც ჩრდილოეთის მეფე თავს ესხმის ღმერთის მთას. მეორე, აქ აღწერილია ჩრდილოეთისა და სამხრეთის მეფეების ბრძოლათა თანმიმდევრობა, ასევე მათი გავლენა ღვთის ხალხზე. მესამე, ამ თავს ბედნიერი დასასრული აქვს, რადგან წერია, რომ ჩრდილოეთის მეფე დაასრულებს თავის სიცოცხლეს "მშვენიერ წმიდა მთასთან" (დან.11:45). ასეთი პოზიტიური დასასრული ბოროტების დასასრულსა და ღვთის მარადიული სამეფოს დამყარებას მოასწავებს.

  კვირადღე                                                                                                                 15 მარტი
წინასწარმეტყველება სპარსეთისა და საბერძნეთის შესახებ
   {წაიკითხეთ დან.11:1-4. არის თუ არა მსგავსება წინამდებარე წინასწარმეტყველებებთან დანიელის წიგნში?}
    გაბრიელი უამბობს დანიელს, რომ სპარსეთში კიდევ სამი მეფე აღდგება. მათ მოჰყვება მეოთხე მეფე, რომელიც მათ შორის ყველაზე მდიდარი იქნება და ბერძნებთან ბრძოლა მისი გამოწვეული იქნება. კიროსის შემდეგ სპარსეთის ტახტზე სამმა მეფემ ჩაანაცვლა ერთმანეთი: კამბისი (ძვ.წ. 530-522 წწ.), ცრუ-სმერდისი (ძვ.წ. 522 წ.), და დარიოს I (ძვ.წ. 522-486 წწ.). მეოთხე მეფე ქსერქსი ესთერის წიგნში ახაშვეროშად არის წოდებული. ის ძალიან მდიდარია (იხ. ესთ. 1:1-7) და უზარმაზარ ჯარს აგროვებს, რათა საბერძნეთში შეიჭრას, როგორც ნაწინასწარმეტყველები იყო. მაგრამ მისი რაზმის სიმძლავრის მიუხედავად, სპარსელებს უკან დაახევინეს მამაცმა ბერძენმა მეომრებმა, რომლებიც რაოდენობითაც მათზე ნაკლებნი იყვნენ.
   დიდ ხელმწიფეში დან.11:3-დან ადვილად შეგვიძლია ამოვიცნოთ ალექსანდრე დიდი. იგი 32 წლის ასაკში კვდება ტახტის მემკვიდრის გარეშე. ამიტომ სამეფო მისმა ოთხმა გენერალმა გაიყო: სელევკემ ძალაუფლება მოიპოვა სირიასა და მესოპოტამიაზე, პტოლემემ - ეგვიპტეზე, ლისიმაქემ - თრაკიასა და მცირე აზიის ნაწილზე, კასანდრემ - მაკედონიასა და საბერძნეთზე.
   {შეადარეთ დან. 11:2-4 და დან. 8:3-8, 20-22. როგორ გვეხმარება ყველა ეს მუხლი ალექსანდრე მაკედონელი გავაიგივოთ ამ ძლიერ სახელმწიფოსთან?}
    რა შეგვიძლია გავიგოთ სახელების, თარიღების, ადგილებისა და ისტორიული მოვლენების ამ ჩამონათვალიდან? პირველ რიგში, ვხედავთ, რომ წინასწარმეტყველება ზუსტად ისე ახდა, როგორც ეს ღვთის მაცნემ იწინასწარმეტყველა. ღვთის სიტყვა არასოდეს ცდება. მეორე, ღმერთია ისტორიის ბატონი. ჩვენ შეიძლება შეგვექმნას ისეთი შთაბეჭდილება, თითქოს პოლიტიკურ ძალთა, ლიდერთა და სამეფოთა მონაცვლეობა იმპერატორების, დიქტატორებისა და სხვადასხვა პოლიტიკოსის ამბციებზე ყოფილიყოს დამოკიდებული. მაგრამ ბიბლია გვიჩვენებს, რომ ყველაფერი ღმერთის აბსოლუტური კონტროლის ქვეშ იმყოფება და რომ ისტორიის ბორბალს ის თავისი ღვთიური ჩანაფიქრის შესაბამისად დაატრიალებს, რაც საბოლოო ჯამში მიგვიყვანს ბოროტების განადგურებამდე და ღვთის მარადიული სამეფოს დამყარებამდე.
   ორშაბათი                                                                                                                                16 მარტი
წინასწარმეტყველება სირიისა და ეგვიპტის შესახებ
   {წაიკითხეთ დან. 11:5-14. რაზეა საუბარი ამ ნაწყვეტში?}
   ალექსანდრე დიდის სიკვდილის შემდეგ უზარმაზარი საბერძნეთის იმპერია მისმა ოთხმა გენერალმა დაინაწილა. მათგან ორმა - სელევკმა სირიაში (ჩრდილოეთი) და პტოლემემ ეგვიპტეში (სამხრეთი) - შეძლო შეექმნა დინასტიები, რომლებიც ერთმანეთს შეებრძოლებიან მსოფლიოში გაბატონებისთვის.
   ბიბლიის მკვლევართა დიდ ნაწილს ესმის, რომ დან. 11:5-14-ში ნაწინასწარმეტყველები ომები ჩრდილოეთისა და სამხრეთის მეფეებს შორის მიუთითებს მრავალრიცხოვან ბრძოლაზე, რომელშიც მონაწილეობდა ეს ორი დინასტია. წინასწარმეტყველების თანახმად, იქნება ამ ორი დინასტიის საქორწინო კავშირით გაერთიანების მცდელობა, მაგრამ ის მოკლევადიანი აღმოჩნდება (იხ. დან. 11:6). ისტორიული წყაროებიდან ცნობილია, რომ სელევკ I-ის შვილიშვილი ანტიოქ II თეოსი (ძვ.წ. 261-246 წწ.) დაქორწინდა ეგვიპტის მეფის პტოლემე II ფილადეფოსის ქალიშვილზე - ბერენიკაზე. მაგრამ ეს კავშირი დიდხანს არ გაგრძელებულა და კონფლიქტი, რომელიც უშუალოდ ღვთის ხალხს შეეხო, მალევე განახლდა. ამგვარად, მე-11 თავში განიხილება რამდენიმე მნიშვნელოვანი მოვლენა, რომელიც რამდენიმე ასწლეულის განმავლობაში ეხებოდა ღვთის ხალხის ცხოვრებას უკვე დანიელ წინასწარმეტყველის სიკვდილის შემდეგ.
   შეიძლება გაჩნდეს შეკითხვა: რატომ ამჟღავნებს უფალი ყველა ამ დეტალს ომების შესახებ, რომლებშიც სამეფოები ებრძოდნენ ერთმანეთს, რათა მსოფლიოს ამ ნაწილში მოეპოვებინათ ძალაუფლება? მიზეზი მარტივია – ეს ომები ღვთის ხალხს ეხება. ამიტომ უფალი წინასწარ ატყობინებს არაერთი სირთულის შესახებ, რომელსაც შეხვდება მისი ხალხი მომდევნო წლებში. გარდა ამისა, ღმერთი – ისტორიის ბატონია და როდესაც ვადარებთ წინასწარმეტყველურ ჩანაწერებს და ისტორიულ მოვლენებს, ვხედავთ, რომ წინასწარმეტყველური სიტყვა ზედმიწევნით სრულდება. ღმერთი იმსახურებს ჩვენს ნდობას. იგი არის დიადი ღმერთი და არა ადამიანის წარმოსახვით შექმნილი კერპი. იგი არა მხოლოდ ისტორიის მსვლელობას ხელმძღვანელობს, არამედ ჩვენი ცხოვრების წარმართვაც შეუძლია, თუკი თავად დავრთავთ ამის ნებას.
   {წაიკითხეთ ეს. 46:9, 10. რომელ ფუძემდებლურ ჭეშმარიტებას შეიცავს ეს ორი მუხლი და რა დიადი იმედი შეგვიძლია მივიღოთ მათგან? დაფიქრდით, როგორი შიშის მომგვრელი იქნებოდა მეათე მუხლი, ღმერთი რომ კეთილი და მოსიყვარულე კი არ ყოფილიყო, არამედ - ბოროტი და შურისმგებელი.}

  სამშაბათი                                                                                                                                   17 მარტი
რომი და აღთქმის მთავარი
       {წაიკითხეთ დან. 11:16-28. მართალია ეს მუხლები რთულად აღსაქმელია ჩვენთვის, რა სიმბოლოების პოვნა შეგვიძლია დანიელის წიგნის სხვა ნაწყვეტებში?}
    როგორც ჩანს, დან. 11:16-ში აღწერილია, თუ როგორ გადაეცემა ძალაუფლება ბერძენი მეფეებისაგან წარმართულ რომს: "თავის ნებაზე მოიქცევა მის წინააღმდეგ გამოსული და წინ ვერავინ აღუდგება. იგი მშვენიერ ქვეყანაში დადგება და მის ხელში იქნება დაღუპვა". მშვენიერი ქვეყანა არის იერუსალიმი, უძველესი ისრაელის ტერიტორია, ხოლო ახალი ხელისუფლება, რომელმაც ეს ტერიტორია დაიპყრო არის წარმართული რომი. იგივე მოვლენას აქვს ადგილი მომცრო რქის ზრდის პროცესის აღწერისას, როდესაც ის "მშვენიერი ქვეყნის მიმართულებით" იზრდება (დან. 8:9). აქედან გამომდინარე თვალნათლივ ჩანს, რომ ხელისუფლება, რომელიც მართავდა მსოფლოს იმ მომენტისათვის, წარმართული რომია.
    ზოგიერთი დამატებითი მინიშნება ბიბლიურ მუხლებში ადასტურებს ამ მოსაზრებას. მაგალითად, "ვიღაც, რომელიც გზირებს გაგზავნის", კეისარ ავგუსტინეს უნდა ეხებოდეს. სწორედ მისი მმართველობის დროს დაიბადა იესო ქრისტე, როდესაც იოსები და მარიამი ბეთლემში მიდიოდნენ აღწერისთვის (იხ. დან 11:20). ამასთან ერთად, წინასწარმეტყველების თანახმად, მის ადგილს "ათვალწუნებული კაცი" დაიკავებს (იხ. დან. 11:21). ისტორიის თანახმად, ავგუსტუსის შემდეგ ტახტის მემკვიდრე მისი შვილობილი ტიბერიუსი გახდა. როგორც ცნობილია, ტიბერიუსი ექსცენტრული და საზიზღარი ადამიანი იყო.
    და ყველაზე მნიშვნელოვანი - ბიბლიის თანახმად, სწორედ ტიბერიუსის მმართველობის დროს წაილეკება "აღთქმის მთავარი" (იხ. დან. 11:22). ეს აშკარად მიუთითებს ჯვარცმულ ქრისტეზე, რომელსაც "ცხებულ წინამძღვარსაც" უწოდებენ (დან. 9:25; იხ. აგრეთვე მათ. 27:33-50), იგი სწორედ ტიბერიუსის მმართველობის დროს მოკლეს. იესო ქრისტეზე, როგორც "აღთქმის მთავარზე" მითითება უძლიერესი ნიშანია, რომელიც გვეხმარება, რომ თვალ-ყური ვადევნოთ იმ ისტორიულ მოვლენათა მსვლელობას, რომლებიც ღვთის საოცარ წინასწარხედვას ადასტურებს. ყველაფერი, რაც წინ უძღოდა ამ წინასწარმეტყველებებს, შესრულდა, ამიტომ შეგვიძლია თამამად მივენდოთ ღმერთს ყველაფერში, რაც მომავლის შესახებ გვაუწყა.
   {პოლიტიკურ და ისტორიულ მოვლენათა ჩამონათვალშიც ბიბლიურ მუხლებში გვემჟღავნება იესო ნაზარეთიდან, "აღთქმის მთავარი". როგორ მიუთითებს ეს იმაზე, რომ ძვრებისა და პოლიტიკური ინტრიგების მიუხედავად ჩვენს მხსნელს ცენტრალურ ადგილი უკავია წმიდა წერილში?}

ოთხშაბათი                                                                                                                         18 მარტი
შემდეგი ხელისუფლება
{წაიკითხეთ დან. 11:29-39. რომელი ხელისუფლება ჩაანაცვლებს წარმართულ რომს?}
   მოცემულ ნაწყვეტში ხელისუფლების ახალ სისტემაზეა საუბარი. მართალია ეს სისტემა წარმართული რომის იმპერიის გამგრძელებელია და თავისი წინამორბედის ზოგიერთ თვისებას ითავსებს, მაგრამ ამავე დროს გარკვეულ ასპექტებში არსებობს განსხავებებიც. ბიბლიური ტექსტი გვაუწყებს, რომ "პირვანდელივით არ იქნება ეს უკანასკნელი" (დან. 11:29). შემდგომი გამოკვლევისას აღმოვაჩენთ, რომ ის მოქმედებს, როგორც რელიგიური ხელისუფლება, რომლის უმთავრესი სამიზნე არის ღმერთი და მისი ხალხი. მოდით დავუკვირდეთ ამ მეფის ზოგიერთ ქმედებას.
   პირველ რიგში, ის იმოქმედებს და "გაშმაგდება წმიდა აღთქმაზე" (დან. 11:30). ეს მინიშნებაა ღვთის ხსნის აღთქმაზე, რომლის წინააღმდეგაც გამოდის მეფე.
   მეორე, მეფე გაგზავნის ამალას, რომელიც "შებილწავს საწმიდარს" და "გააუქმებს მუდმივ მსხვერპლს" (დან. 11:31). დანიელის მე-8 თავში აღვნიშნეთ, რომ მომცრო რქა დაამხობს ღვთის "საწმიდრის" ადგილს  და ართმევს "მუდმივ მსხვერპლს" (დან. 8:11), რითაც სულიერ შეტევას ახორციელებს ქრისტეს მსახურებაზე ზეციურ საწმიდარში.
   მესამე, საწმიდარზე  თავდასხმის შედეგად ეს ხელისუფლება ღვთის ტაძარში დატოვებს "გატიალების სიბილწეს". პარალელური გამოთქმა "გატიალების დანაშაული" მიუთითებს განდგომილებასა და აჯანყებაზე მომცრო რქის ხელმძღვანელობით (იხ. დან. 8:13).
   მეოთხე, ეს ხელისუფლება დევნის ღვთის ხალხს: "ზოგიერთი განბრძომილთაგანი  დაეცემა, რათა გამოიბრძმედოს, გასუფთავდეს, და განსპეტაკდეს, უკანასკნელ ჟამამდე, რადგან ჯერ კიდევ მოსასვლელია დათქმული დრო" (დან. 11:35). ეს გვახსენებს მომცრო რქას, რომელიც გაქელავს მხედრობისა და ვარსკვლავების  ნაწილს (დან. 8:10; შეადარეთ დან. 7:25-ს).
   მეხუთე, ეს მეფე "თავს აღიზევებს და განიდიდებს ყველა ღმერთზე და საკვირველებებს ილაპარაკებს ღმერთთა ღმერთის წინააღმდეგ" (დან. 11:36). გასაკვირი არაა, რომ მომცრო რქაც "ამპარტავნულად" საუბრობს (დან. 7:8), ღმერთის წინააღმდეგაც კი (დან. 7:25).
   {სხვა მსგავსებების მოყვანაც შეგვიძლია, მაგრამ იქიდან გამომდინარე, რაც დანიელის წიგნის მე-7 და მე-8 თავებიდან შევიტყეთ, რომელ ხელისუფლებაზეა საუბარი და რატომაა ასეთი მნიშვნელოვანი, რომ სოციალური ზეწოლის მიუხედავად ჩვენ მიერ ამ ხელისუფლების იდენტიფიკაციის ერთგული დავრჩეთ?}

ხუთშაბათი                                                                                                                              19 მარტი
უკანასკნელი მოვლენები
{წაიკითხეთ დან. 11:40-45. რაზეა საუბარი მოცემულ ნაწყვეტში?}
ამ მუხლების გაგებაში დაგვეხმარება შემდეგი გამოთქმები:
   აღსასრულის ჟამი. გამოთქმა "აღსასრულის ჟამი" მხოლოდ დანიელის წიგნში გვხვდება (იხ. დან. 8:17; დან. 11:35,40; დან. 12:4,9). დანიელის წინასწარმეტყველებათა შესწავლა გვიჩვენებს, რომ აღსასრულის ჟამი მოიცავს პერიოდს 1798 წელს პაპობის დაცემიდან მკვდართა აღდგომამდე (იხ. დან. 12:2).
   ჩრდილოეთის მეფე. ეს ცნება თავდაპირველად სელევკიდების დინასტიის მმართველობის გეოგრაფიულ ადგილმდებარეობას აღნიშნავდა, მაგრამ შემდგომში ის წარმართულ და პაპის რომთან დაკავშირებით გამოიყენება. როგორც ასეთი, ეს ცნება მიუთითებს არა გეოგრაფიულ მდებარეობაზე, არამედ ღვთის ხალხის სულიერ მტერზე. გარდა ამისა უნდა აღინიშნოს ისიც, რომ ჩრდილოეთის მეფე წარმოადგენს  ჭეშმარიტი ღმერთის გაყალბებულ სახეს, რომელიც ბიბლიაში სიმბოლურად ჩრდილოეთთან არის დაკავშირებული (იხ. ეს. 14:13).
   სამხრეთის მეფე. ეს ცნება თავდაპირველად პტოლემეების დინასტიაზე მიუთითებდა, რომელიც წმიდა მიწიდან სამხრეთით, ეგვიპტის მიწაზე იყო დაბინავებული. მაგრამ წინასწარმეტყველების გამჟღავნებასთან ერთად ის საღვთისმეტყველო სიბრტყეში გადადის და ზოგიერთი მეცნიერი-ღვთისმეტყველი მას აკავშირებს ათეიზმთან. გამოცხ. 11:8-ში ეგვიპტეზე მინიშნების შესახებ თავის კომენტარში ე. უაითი წერს: "ეს ათეიზმია" (დიადი ბრძოლა, გვ. 269).
   მშვენიერი წმიდა მთა.  ძველი აღთქმის პერიოდში ეს გამოთქმა სიონის მთას შეესაბამებოდა, რომელიც ისრაელის გულს წარმოადგენდა და გეოგრაფიულად აღთქმული მიწის ტერიტორიაზე მდებარეობდა. გოლგოთის მოვლენების შემდეგ ღვთის ხალხი აღარ განისაზღვრება ეთნიკური ან გეოგრაფიული მახასიათებლებით. შესაბამისად, წმიდა მთა სიმბოლურად ღვთის ხალხზე უნდა მიუთითებდეს, რომელიც მთელ მსოფლიოშია გაფანტული.
ამგვარად, ჩვენ შეგვიძლია მოვლენები შემდეგნაირად განვმარტოთ:
   1) სამხრეთის მეფე თავს ესხმის ჩრდილოეთის მეფეს: ფრანგული რევოლუცია რელიგიის განადგურებას და პაპობის დამარცხებას ცდილობს, მაგრამ მარცხს განიცდის. 2) ჩრდილოეთის მეფე უტევს და ამარცხებს სამხრეთის მეფეს: რელიგიური ძალები, პაპისა და მის მოკავშირეთა თაოსნობით, როგორც იქნა დაძლევენ ათეიზმის ძალებს და დამარცხებულ მტერთან ერთად კოალიციას ქმნიან. 3) ედომი, მოაბი და ამონის ძეთა დიდი ნაწილი გადარჩება: ზოგიერთი, ვინც არ ეკუთვნის ღვთის ჭეშმარიტ ხალხს ბოლო მომენტში პაპობას შეუერთდება. 4) ჩრდილოეთის მეფე წმიდა მთის დასამხობად ემზადება, მაგრამ იღუპება: ბოროტების ძალები განადგურებულია და ღვთის სამეფო დამყარებულია.
   {შეგვიძლია თუ არა განვიცადოთ სულიერი სიმშვიდე, თუკი ვიცით, რომ საბოლოოდ ღმერთი და მისი ხალხი მოიპოვებენ დიდებულ გამარჯვებას?}

პარასკევი                                                                                                                                 20 მარტი
შემდგომი გამოკვლევისათვის
   საინტერესოა, რომ დან. 11:29-39-თან მიმართებით, 11:31-ში ნახსენებ გატიალების სიბილწეს მარტინ ლუთერი პაპობას, მის დოქტრინებსა და საქმიანობას ადარებს. ამგვარად, დანიელის წიგნის მე-11 თავის თანაფარდობა ამავე წიგნის მე-7 და მე-8 თავებთან ადასტურებს მარტინ ლუთერისა და სხვა არაერთი პროტესტანტული კომენტატორის მოსაზრებას იმასთან დაკავშირებით, რომ პაპობა და მისი დოქტრინები ამ წინასწარმეტყველებათა აღსრულებაა ისტორიაში. ამასთან დაკავშირებით ელენ უაითი წერს: "რომის სამფლობელოში შემავალ არც ერთ ეკლესიას დიდხანს არ უსარგებლია სინდისის თავისუფლებით. როგორც კი პაპის ხელისუფლებამ ძალა მოიკრიბა, მისი ხელი მისწვდა ყველას, ვინც ეწინააღმდეგებოდა მის მიზნებს, და თანდათანობით, ერთმანეთის მიყოლებით, ყველა ეკლესია რომის ბატონობას დაემორჩილა" (დიადი ბრძოლა, გვ. 62).
კითხვები მსჯელობისთვის:
1. როგორ შეგვიძლია ვიყოთ თავაზიანი სხვა ადამიანთა მოსაზრებებისადმი ისე, რომ არ წავიდეთ კომპრომისზე იმასთან, რასაც ბიბლია ასწავლის რომის როლთან დაკავშირებით აღსასრულის ჟამს?
2. დან. 11:33 გვაუწყებს: "ჩემი ხალხიდან განბრძობილნი კი მრავალთ შთააგონებენ, თუმცა კი ერთხანს ევნებიან მახვილით, ცეცხლით, ტყვეობითა და ძარცვით". რას გვეუბნება ეს მუხლი ზოგიერთი ღმერთის ერთგული ადამიანის ბედის შესახებ? რას აკეთებდნენ ასეთი ადამიანები იქამდე, სანამ მოწამეობრივად მოკვდებოდნენ? რა უწყებას შეიცავს ეს დღეს ჩვენთვის?
3. დან. 11:36-ში ვკითხულობთ: "თავის ნებაზე მოიქცევა მეფე: თავს აღიზევებს და განიდიდებს ყველა ღმერთზე და საკვირველებებს ილაპარაკებს ღმერთთა ღმერთის წინააღმდეგ, და წარმატებული იქნება გულისწყრომის დასრულებამდე, რადგან ნაბრძანები აღსრულდება". ვის და რას გახსენებთ ეს?
4. დან. 11:27, 29 და 35-ში ჟღერს ფრაზა ლამოედ, ან "დათქმული ჟამი". რას გვაუწყებს ეს ფრაზა ღმერთის ისტორიაზე ბატონობის შესახებ?

გაკვეთილი 13                                                                                                            21-27 მარტი
მტვრიდან - ვარსკვლავებამდე
    გამოსაკვლევი ბიბლიური მუხლები: დან.12; რომ.8:34; ლუკ.10:20; რომ.8:18; ებრ.2:14,15; იოან.14:29; გამოცხ.11:3;
   სამახსოვრო მუხლი: "განბრძნობილნი განათდებიან, როგორც ცის მყარის ნათება და მრავალთა სამართლისკენ მომაქცეველნი - როგორც ვარსკვლავები უკუნითი უკუნისამდე" (დან. 12:3).
    დანიელის წიგნი ნაბუქოდონოსორის იუდეაში შეჭრით და ტყვეების ბაბილონში გადაყვანით იწყება. ხოლო მთავრდება მიქაელის მიერ ღვთის ხალხის გათავისუფლებით ბოლო ჟამის ბაბილონის ძალაუფლებისაგან. ეს ნიშნავს, რომ უკანასკნელ ჟამს ღმერთი ყველაფერს გააკეთებს თავისი ხალხის დასახსნელად. ეს აზრი წითელ ზოლად გასდევს მთელ დანიელის წიგნს.
   როგორც უკვე ვიხილეთ, დანიელი და მისი მეგობრები ღმერთის ერთგულებას ბოლომდე ინარჩუნებენ და უდიდეს სიბრძნეს ამჟღავნებენ ბაბილონის ცდუნებებსა და განსაცდელებში. სწორედ ასევე, ბოლო ჟამის ღვთის ხალხიც შეინარჩუნებს ერთგულებას  მაშინ, როდესაც "ვაების დრო მოვა, ხალხის არსებობიდან რომ არ ყოფილა" (დან. 12:1). დანიელისა და მისი მეგობრების მსგავსად ისინიც გამორჩეულ სიბრძნეს გამოავლენენ. ისინი სიბრძნის შეძენის გამოცდილებას აღიქვამენ არა მხოლოდ პირად სიკეთედ, არამედ როგორც პასუხისმგებლობას, რათა სხვები მოაქციონ სიმართლისკენ (იხ. დან. 12:3). ზოგიერთები დაიღუპებიან ან სიკვდილით დაისჯებიან და მიწა-მტვრად მიიქცევიან, მაგრამ ქრისტეს მეორედ მოსვლის დროს მკვდრეთით აღდგებიან მარადიულობისთვის. როგორც შემდეგ ბიბლიურ მუხლშია ნათქვამი: "და მრავალი მიწის მტვერში მიძინებულთაგანი გამოიღვიძებს, ზოგი საუკუნო სიცოცხლისათვის…" (დან. 12:2).

კვირადღე                                                                                                               22 მარტი
მიქაელი, ჩვენი მთავარი
    {წაიკითხეთ დან. 12:1. ვინ შეცვლის ისტორიის მსვლელობას ჟამთა დასასრულს? როგორ გვეხმარება ამ მუხლის გაგებაში შემდეგი ნაწყვეტები - რომ. 8:34 და ებრ. 7:25?}
    აქამდე დანიელის წიგნის ყველა თავი წარმართი მეფის მოხსენიებით იწყებოდა. მე-12 თავის დასაწყისშიც არის ნახსენები მმართველი, მაგრამ წინამდებარე ყველა თავისაგან განსხვავებით ეს არის "დიდი მთავარი" (დან. 12:1), რომელიც აღდგება, რათა გამოიხსნას ღვთის ხალხი მტრის ხელიდან.
  დანიელის წიგნის მე-10 თავის შესწავლისას ჩვენ ვიხილეთ, რომ მიქაელი ის დიდებული ზეციური პიროვნებაა, რომელიც მდინარე ტიგროსთან წარსდგა დანიელის წინაშე. იქ იგი გამოჩნდა, როგორც ღვთის ხალხის ზეციური წარმომადგენელი. სხვა თავებში იგი წარმოდგენილია, როგორც კაცის ძე (იხ. დან. 7), მხედრობის მთავარი (იხ. დან. 8), და ცხებული წინამძღვარი (იხ. დან. 9). ამგვარად, მიქაელი, რომლის სახელიც ნიშნავს - "ვინაა ღმერთის მსგავსი?" - სხვა არავინაა, თუ არა თავად იესო ქრისტე.
   მნიშვნელოვანია აღინიშნოს, თუ როდის ჩაერია მიქაელი. დან. 12:1-ს თანახმად ეს ხდება "იმ დროს" (დან. 12:1). ეს გამოთქმა მიესადაგება იქვე მოხსენიებულ პერიოდს დან. 11:40-45-ში. ეს არის დროითი მონაკვეთი, რომელიც მოიცავს პერიოდს 1798 წელს პაპობის დაცემიდან აღდგომამდე ბოლო ჟამს (იხ. დან. 12:2).
   ზმნიდან "აღდგება" (დან. 12:1) შეიძლება გამოიყოს მიქაელის მოქმედების აღმწერი ორი მნიშვნელოვანი ასპექტი. პირველ რიგში, "აღდგომა" დაკავშირებულია სამხედრო ტერმინოლოგიასთან და იგულისხმება იმ მეფის აღზევება, რომელიც დაპყრობებისა და მართვისკენ ისწრაფვის. ამგავრად, მიქაელი წარმოდგენილია, როგორც მხედართმთავარი, რომელიც იცავს თავის ხალხს და განსაკუთრებულად ხელმძღვანელობს მათ ამ დიადი ბრძოლის უკანასკნელ ეტაპზე.
   მეორეც, ზმნა "აღდგომა" სამსჯავროს პროცესზეც მიუთითებს. მიქაელი "აღდგება", რათა ზეციურ სამსჯავროზე ადვოკატის როლში წარსდგეს. იგი კაცის ძის სახით წარსდგება "დღეებით ძველის" წინაშე, როგორც ღვთის ხალხის წარმომადგენელი საგამოძიებო სამსჯავრო დროს (იხ. დან. 7:9-14). ამიტომ მიქაელის "აღდგომა" დაკავშირებულია მის მიერ თავისი ხალხის დამცველ ქმედებებთან და სამსჯავროში მონაწილეობასთან. სხვა სიტყვებით, მას მიეცა ძალა, რათა გაიმარჯვოს ღმერთის მტრებზე და უფლება, რათა წარმოადგინოს ღვთის ხალხი ზეციურ სამსჯავროზე.
   {დაფიქრდით, რას ნიშნავს, როდესაც ვიცით, რომ მიქაელი ახლაც გვიცავს ჩვენ. რა მხრივ შეუძლია ამ ცოდნას განგვიმტკიცოს  გადარჩენის იმედი?}

ორშაბათი                                                                                                                         23 მარტი
წიგნში ჩაწერილები
   {დან. 12:1-ში საუბარია მათზე, ვინც "წიგნში ჩაწერილი აღმოჩნდება". რას ნიშნავს ეს?}
   მიქაელის ჩარევის დრო აღწერილია, როგორც "ვაების დრო". ეს არის მითითება იმ დროზე, როდესაც ღმერთის სული დატოვებს ამბოხებულ კაცობრიობას. ამის შემდეგ ბოლო ჟამის ბაბილონზე გადმოვა უკანასკნელი შვიდი წყლული - როგორც ღვთის რისხვის გამოხატულება (იხ. გამოცხ. 16; გამოცხ. 18:20-24), და სწორედ ამ დროს გადმოაფრქვევენ ბოროტების ძალები თავიანთ მძვინვარებას. ელენ უაითი შემდეგნაირად აღწერს ამ პერიოდს: "და მაშინ სატანა დედამიწის მოსახლეობას უკანასკნელ საშინელ მწუხარებას მოუვლენს. როგორც კი უფლის  ანგელოზები თავის ნებაზე მიუშვებენ ადამიანთა ვნებების ულმობელ ქარებს, ყველა მტრული სტიქია ამოძრავდება. მთელ მსოფლიოს თავს დაატყდება ისეთი საშინელი ნგრევა, როგორიც ძველად იერუსალიმსაც კი არ ჰქონია" (დიადი ბრძოლა, გვ. 614).
   მაგრამ ამ სისასტიკის ჟამს ღვთის ხალხი გადარჩენილი იქნება, რადგან ზეციურ სამსჯავროზე ისინი იესო ქრისტეს, ზეციური მღვდელმთავრის მიერ იყვნენ გამართლებულნი და მათი სახელები ჩაწერილია წიგნში.
  რომელ წიგნზეა საუბარი? წმიდა წერილში ზეციური წიგნების ორი სახეობაა აღწერილი. ერთი შეიცავს მათ სახელებს, ვინც უფალს ეკუთვნის და ზოგიერთ მუხლში მას "სიცოცხლის წიგნი" ეწოდება (იხ. გამ. 32:32; ლუკ. 10:20; ფსალმ. 68:29; ფილიპ. 4:3; გამოცხ. 17:8).
  "სამახსოვრო წიგნში" კი იწერება ადამიანის საქმეები (იხ. ფსალმ. 55:9; მალ. 3:16; ეს. 65:6). ეს წიგნები ზეციური "მონაცემთა ბაზაა", რომელშიც ყველა ადამიანის სახელი და საქმეა ჩაწერილი. ისინი გადაიშლება ზეციური სამსჯავროს დროს და მათზე დაყრდნობით გადაწყდება თითოეულის ბედი. ზოგს არ უნდა, რომ მათი სახელები და განსაკუთრებით კი საქმეები შეტანილი იყოს ამ წიგნებში. მაგრამ როგორც კი საკუთარ ცხოვრებას ქრისტეს მივუძღვნით, ჩვენი სახელები იწერება სიცოცხლის წიგნში, ხოლო ცოდვილი საქმეები ამოიშლება სამსჯავროზე. ეს ზეციური ხელნაწერები სამართლებრივი მტკიცებულებებია მთელი სამყაროსთვის, ისინი მოწმობს, რომ ჩვენ ქრისტეს ვეკუთვნით და ამიტომ ვიმსახურებთ დაცვის უფლებას ამ "ვაების ჟამს".
   {რატომ არის მხოლოდ ქრისტეს სიმართლე, რომელიც ჩვენ გვეთვლება, ერთადერთი იმედი იმისა, რომ შევძლებთ ვიპოვოთ საკუთარი თავი "წიგნში ჩაწერილი"?}

 სამშაბათი                                                                                                                               24 მარტი
აღდგომა
   {წაიკითხეთ დან. 12:2,3. რომელი მოვლენის შესახებ გვაუწყებს ეს ნაწყვეტი? იმის გათვალისწინებით, რაც ვიცით სიკვდილის შესახებ, რატომ არის ეს  მოვლენა ჩვენთვის ასეთი მნიშვნელოვანი?}
   დანიელი ალბათ ძველ აღთქმაში ყველაზე ცხადად მიუთითებს მოსალოდნელ მკვდრეთით აღდგომაზე. ამ ნაწყვეტზე მსჯელობისას ძალიან მნიშვნელოვანი ჭეშმარიტებები გვემჟღავნება. პირველ რიგში, ძილის მეტაფორა მიუთითებს იმაზე, რომ სული არ არის უკვდავი. ადამიანი - ეს სხეულის, სულისა და სამშვინველის განუყოფელი ერთიანობაა. სიკვდილის შემდეგ ადამიანი წყვეტს არსებობას და უგონო მდგომარეობაში რჩება მკვდრეთით აღდგომამდე. მეორე, ეს მუხლი მიუთითებს მომავალ  აღდგომაზე, როგორც იმის შეცვლაზე, რაც ცოდვის შედეგად ხდება. დან. 12:2-ში "მიწის მტვრად" ნათარგმნი გამოთქმა ორიგინალის ენაზე ჟღერს, როგორც "მტვრის მიწა". ეს უჩვეულო სიტყვათშეთანხმება გვაბრუნებს დაბ. 3:19-თან, - ერთადერთ ბიბლიურ ნაწყვეტთან, სადაც სიტყვა "მიწა" წინ უსწრებს სიტყვა "მტვერს". ეს ნიშნავს, რომ სიკვდილის ხელმწიფება, რომელიც ადამის შეცოდების შემდეგ გაბატონდა, დასრულდება და სიკვდილი ვეღარ იმეფებს ჩვენზე. როგორც პავლე ამბობს: "სიკვდილი შთაინთქა ძლევით" (1კორ. 15:54).
   {წაიკითხეთ რომ. 8:18 და ებრ. 2:14,15. რატომ არ უნდა გვეშინოდეს სიკვდილის?}
    სიკვდილი ყველაფრის დასასრულია. მაგრამ ჩვენ გვაქვს დაპირება: ღვთის ერთგული ხალხისთვის სიკვდილი ჩვენი უკანასკნელი განაჩენი არაა. სიკვდილი დამარცხებული მტერია. როდესაც ქრისტემ დაწყვიტა სიკვდილის ბორკილები და აღსდგა, ამით გამანადგურებელი დარტყმა მიაყენა სიკვდილს.  ახლა ჩვენ აღარ ვართ შემოფარგლული დროებითი არსებობის ჩარჩოთი, ვინაიდან გვაქვს მარადიული სიცოცხლე, რომელიც ღმერთმა გვიბოძა ქრისტე იესოში. რადგანაც მიქაელი "აღდგება" (იხ. დან. 12:1), ისინი, ვინც მას ეკუთვნიან, ასევე აღდგებიან მიწის მტვრისაგან და განათდებიან, როგორც ცის ვარსკვლავნი სამუდამოდ, მარადიულად.
   {ტანჯვისა და ცხოვრებისეული ბრძოლის მორევში რა იმედი და ნუგეში შეგვიძლია ვიპოვოთ უკანასკნელ ჟამს მკვდრეთით აღდგომის შესახებ დაპირებაში? ამის გათვალისწინებით, რატომ არ აქვს ყველაფერ დანარჩენს პრაქტიკულად არანაირი მნიშვნელობა?}

ოთხშაბათი                                                                                                                          25 მარტი
დაბეჭდილი წიგნი
   {წაიკითხეთ დან. 12:4 და იოან. 14:29. რატომ უნდა დაიბეჭდოს დანიელის წიგნი უკანასკნელ ჟამამდე?}
   წიგნის ბოლო და მთავარი ნაწილის დასასრულს (იხ. დან. 10:1-12:4) წინასწარმეტყველი იღებს დავალებას, რომ დაბეჭდოს წიგნი უკანასკნელ ჟამამდე. ანგელოზი წინასწარ აღუთქვამს, რომ "მრავალი დაიწყებს ძიებას და იმატებს ცოდნა" (დან.12:4). მართალია ზოგიერთმა მკვლევარმა ეს სიტყვები სამეცნიერო პროგრესის წინასწარმეტყველებად აღიქვა, რომელიც ასევე ნაგულისხმევი იყო, კონტექსტი პირველ რიგში მაინც მიუთითებს იმაზე, რომ სიტყვები "დაიწყებენ მის ძიებას" თავად წინასწარმეტყველის წიგნის კვლევას უკავშირდება. მართლაც, ისტორიული ექსკურსი გვიჩვენებს, რომ დანიელის წიგნი საუკუნეების განმავლობაში რჩებოდა რთულად გასაგებ წიგნად. შესაძლოა მის შესახებ იცოდნენ და სწავლობდნენ გარკვეულ თავებს ამ წიგნიდან, მაგრამ მისი საკვანძო წინასწარმეტყველებები გამოცანად რჩებოდა. მაგალითისთვის, საწმიდრის განწმედასთან და ზეციურ სამსჯავროსთან დაკავშირებული წინასწარმეტყველური  წერილები, მომცრო რქის პიროვნებისა და ქმედებების იდენტიფიკაცია, ასევე ამ წინასწარმეტყველური პერიოდის დროითი საზღვრები - ყველაფერი ეს საიდუმლოთი იყო მოცული.
   მაგრამ რეფორმაციის დამსახურებით სულ უფრო და უფრო მეტმა ადამიანმა დაიწყო დანიელის წიგნის შესწავლა. ელენ უაითი აღნიშნავს: "მაგრამ 1798 წლის შემდეგ დანიელის წიგნს მოეხსნა "ბეჭედი", ბევრმა შეისწავლა იგი და დაიწყო ქადაგება სამსჯავროს მოახლოების შესახებ" (დიადი ბრძოლა, გვ. 356). "XVIII საუკუნის დასასრულსა და XIX საუკუნის დასაწყისში დანიელისა და გამოცხადების წიგნების წინასწარმეტყველებებმა ახალი ინტერესი აღძრა დედამიწის სხვადასხვა კუთხეში. ამ წინასწარმეტყველებათა შესწავლამ გამოიწვია საყოველთაო დარწმუნება, რომ მეორედ მოსვლა უკვე ახლოსაა. არაერთმა ინგლისელმა კომენტატორმა - ჯოზეფ ვულფმა ახლო აღმოსავლეთში, მანუელ ლაკუნზამ სამხრეთ ამერიკაში და უილიამ მილერმა აშშ-ში - წინასწარმეტყველებათა მრავალ სხვა მკვლევართან ერთად განაცხადა, რომ მათ მიერ დანიელის წინასწარმეტყველების გამოკვლევის საფუძველზე შეიძლება გაკეთდეს დასკვნა, რომ მეორედ მოსვლა ახლოსაა. დღეს კი ეს მტკიცება მსოფლიო მამოძრავებელ ძალად იქცა" (მეშვიდე დღის ქრისტიან-ადვენტისტთა ბიბლიური კომენტარები, ტ. 4, გვ. 879).
   {დაფიქრდით იმაზე, თუ რამხელა უპირატესობა გვაქვს დღეს: საშუალება გვაქვს ჩავხედოთ საუკუნეების სიღმეებს და დავინახოთ, თუ როგორ შესრულდა დანიელის ეს ისტორიული წინასწარმეტყველებები. როგორ უნდა დაგვეხმაროს ეს, რომ მივენდოთ ღმერთის ყველა დაპირებას?}

   ხუთშაბათი                                                                                                                           26 მარტი
მოლოდინის ჟამი
    {წაიკითხეთ დან. 12:5-13. როგორ მთავრდება წიგნი?}
    წიგნის დასკვნითი სცენა "მდინარის ნაპირზე" (ტიგროსი) ვითარდება, სწორედ აქ მიიღო დანიელმა ბოლო დიდი ხილვა (იხ. დან. 10:4). საინტერესოა, რომ დან. 12:5-ში გამოიყენება სიტყვა "მდინარე" (ებრ. იეორ), რომლითაც როგორც წესი მდინარე ნილოსი აღინიშნებოდა. ეს გამოსვლის წიგნს გვახსენებს და მიგვითითებს იმაზე, რომ უფალი უკანასკნელ ჟამსაც ისე გადაარჩენს თავის ხალხს, როგორც ისრაელი დაიხსნა ეგვიპტის მონობისაგან.
   ამ თავში წარმოდგენილია სამი წინასწარმეტყველური პერიოდი. მათგან პირველი - "დათქმული ჟამი და ჟამის ნახევარი" - შემდეგ შეკითხვაზე პასუხად გაჟღერდა: "როდის იქნება ამ საკვირველებათა ბოლო?" (დან. 12:6). "საკვირველებებში" იგულისხმება დან. 11-ში აღწერილი წინასწარმეტყველების მოვლენები, რომლებიც ნათელს ჰფენს მე-7 და მე-8 თავებს. კერძოდ, ეს დროითი პერიოდი მოხსენიებულია დან. 7:25-ში, მოგვიანებით კი გამოცხ. 11:3-ში; გამოცხ. 12:6,14-სა და გამოცხ. 13:5-ში. ის აგრეთვე შეესაბამება პაპობის მმართველობის 1260 წელს (538-1798 წწ.). დან. 11:32-35 იმავე ხელისუფლებაზე მიუთითებს, მაგრამ არ აკონკრეტებს რამდენ ხანს გაგრძელდება მისი მმართველობა.
   ორი სხვა დროითი მონაკვეთი, 1290 და 1335 დღე არის პასუხი შეკითხვაზე: "რა იქნება ამის შემდეგ?", რომელიც დანიელმა სელით შემოსილ კაცს დაუსვა. ორივე დროითი მონაკვეთი იწყება "მუდმივი მსხვერპლის" გაუქმებისა და "გატიალების სიბილწის" დადგომიდან. მე-8 თავიდან ვიგებთ, რომ "მუდმივი მსხვერპლი" ქრისტეს შუამდგომლობასთანაა დაკავშირებული, რომელიც თაყვანისცემის ცრუ სისტემამ ჩაანაცვლა. ამგვარად ეს წინასწარმეტყველური პერიოდი უნდა დაიწყოს  ჩვ.წ. 508 წლიდან, როდესაც ფრანკთა მეფემ, ქლოდვიგმა კათოლიკური სარწმუნოება მიიღო. ამ მნიშვნელოვანმა მოვლენამ ეკლესია და სახელმწიფო გააერთიანა, რაც მთელი შუასაუკუნეების განმავლობაში ბატონობდა. შესაბამისად, 1290 დღე 1798 წელს დასრულდა, როდესაც ფრანგი იმპერატორის,  ნაპოლეონის ხელისუფლებაში მოსვლის შემდეგ პაპი დააპატიმრეს. ხოლო 1335 დღე, ბოლო წინასწარმეტყველური პერიოდი მთავრდება 1843 წელს. ეს მილერიტული მოძრაობისა და ბიბლიურ წინასწარმეტყველებათა შესწავლის აღდგენის პერიოდია. ეს იყო მოახლოებული ქრისტეს მეორედ მოსვლის მოლოდინისა და იმედის პერიოდი.
   {დანიელის წიგნი ორ ფაქტს გვიმჟღავნებს: ღვთის ხალხის დევნა და მისი გადარჩენა. როგორ შეუძლია ამ ფაქტებს დაგვეხმაროს რწმენის ბოლომდე შენარჩუნებაში, ყველა ცხოვრებისეული სირთულის მიუხედავად?}

   პარასკევი                                                                                                                                27 მარტი
შემდგომი გამოკვლევისთვის
   "წინასწარმეტყველებაში ნათქვამია იმ მოვლენების შესახებ, რომლებიც სამსჯავროს დაწყებას უსწრებენ წინ. ეს განსაკუთრებით დანიელის წიგნს ეხება. მაგრამ დანიელს ნაბრძანები ჰქონდა, წინასწარმეტყველება ბოლო დღეებზე საიდუმლოდ შეენახა და დაებეჭდა "უკანასკნელ ჟამამდე". ამ წინასწარმეტყველებაზე დაფუძნებული სახარება სამსჯავროს შესახებ არ უნდა გავრცელებულიყო ამ დროის დადგომამდე. მაგრამ წინასწარმეტყველის თქმით, ბოლო ჟამს მას "მრავალნი შეისწავლიან  და მოიმატებს ცოდნა" (დან. 12:4).
    პავლე მოციქული აფრთხილებდა ეკლესიას, მის დღეებში არ დალოდებოდნენ ქრისტეს მოსვლას. "ვინაიდან ის დღე არ დადგება, სანამ უწინ არ მოვა განდგომილება და არ გამოჩნდება ურჯულოების კაცი, ძე დაღუპვისა" (2თეს. 2:3). ჩვენ არ უნდა ველოდოთ ჩვენი უფლის მოსვლას იმაზე ადრე, ვიდრე არ დადგება რწმენისაგან უდიდესი განდგომილება და "დაღუპვის ძის" ხანგრძლივი მმართველობის პერიოდი. "დაღუპვის ძე", რომელსაც აგრეთვე "ურჯულოების საიდუმლო", "ურჯულოების კაცი" და "ურჯულო" ეწოდება - ეს არის პაპის ხელისუფლება, რომელსაც უნდა ებატონა 1260 წლის განმავლობაში. ეს პერიოდი 1798 წელს დამთავრდა, ამიტომ ქრისტეს მოსვლა არ შეიძლებოდა მომხდარიყო ამ პერიოდამდე. პავლე მოციქულის გაფრთხილება ეხება მთელ ქრისტიანულ ხანას 1798 წლამდე. ამის შემდეგ უნდა დაწყებულიყო ქადაგება სახარებისა ქრისტეს მეორედ მოსვლის შესახებ"  (ე. უაითი, დიადი ბრძოლა, გვ. 356).

კითხვები მსჯელობისათვის:
   1. რა საფრთხის წინაშე ვდგებით, როდესაც ვცდილობთ დავადგინოთ უკანასკნელი ჟამის მოვლენათა ზუსტი თარიღები? რა ემართება მრავალი ადამიანის რწმენას, როდესაც ხედავენ, რომ არ ხდება ნაწინასწარმეტყველები მოვლენების შესრულება? რა მნიშვნელოვან წინასწარმეტყველურ პრინციპს შეიცავს ქრისტეს სიტყვები იოან. 14:29-ში, რომლის მეშვეობითაც შეგვიძლია გავიგოთ, თუ როგორ გამოვიყენოთ წინასწარმეტყველება ჩვენი სულიერი ინტერესებისათვის და ავირიდოთ ცრუ წინასწარმეტყველებათა ხაფანგები?
  2. დაუკვირდით დროს, რომელშიც ვცხოვრობთ. სწრაფი კავშირგაბმულობა და სხვა გასაოცარი მეცნიერული მიღწევები, რომლებიც ყოველთვის სასარგებლო როდია, - ყოველივე ეს რთულად წარმოსადგენს ხდის შემდეგ მუხლს: "ვაების დრო მოვა, ხალხის არსებობიდან ამ დრომდე რომ არ ყოფილა". რატომ არის დღეს რთული იმის წარმოდგენა, რომ შეიძლება დადგეს "ვაების დრო"?
  3. განიხილეთ ორშაბათის გაკვეთილის ბოლო შეკითხვაზე თქვენი პასუხები: რატომ არის კეთილი უწყება ქრისტეს სიმართლის შესახებ ერთადერთი იმედი იმისა, რომ ჩვენც აღმოვჩნდეთ "წიგნში ჩაწერილი"?




---
title:  Lucruri mai bune
date:  09/02/2022
---

După aspra şi sincera avertizare din Evrei 6:4-8, Pavel se arată încrezător că cititorii nu au renunţat la Fiul şi nici nu vor renunţa în viitor. El crede că ei vor primi avertizarea şi vor aduce roadele cuvenite. Ei sunt ca „un pământ” care este cultivat de Dumnezeu şi care dă roadele la care El Se aşteaptă. Aceşti oameni vor căpăta binecuvântarea de la Dumnezeu (Evrei 6:7), care este „mântuirea” (Evrei 6:9).

`4. Fă o listă cu lucrurile bune pe care credincioşii le-au făcut şi continuă să le facă şi explică ce înseamnă. Evrei 6:9-12`

Cei credincioşi îşi arată dragostea faţă de „Numele” lui Dumnezeu, adică faţă de Dumnezeu Însuşi, prin slujirea lor faţă de sfinţi. Acestea nu sunt fapte izolate făcute în trecut, ci fapte obişnuite care continuă să fie făcute. Actele excepţionale nu dezvăluie adevăratul caracter al unei persoane. Dovada cea mai grăitoare a dragostei faţă de Dumnezeu nu constă în faptele „religioase” în sine, ci în actele de dragoste faţă de semenii noştri, în special faţă de cei dezavantajaţi (Matei 10:42; 25:31-46). De aceea, Pavel îi somează pe credincioşi „să nu [dea] uitării” facerea de bine (Evrei 13:2,16).

Să analizăm Evrei 6:12. Versetul acesta îi avertizează pe evrei să nu devină leneşi, o caracteristică a celor care nu se maturizează şi care sunt în pericol să cadă de la credinţă (Evrei 5:11; 6:12). Speranţa nu este menţinută vie printr-un exerciţiu intelectual de credinţă, ci printr-o credinţă manifestată prin fapte de dragoste (Romani 13:8-10).

Pavel vrea ca destinatarii epistolei sale să imite exemplul acelora care, prin credinţă şi răbdare, moştenesc făgăduinţele. El le-a prezentat deja generaţia din pustie ca pe un exemplu negativ de oameni care, din cauza lipsei lor de credinţă şi de perseveranţă, nu au moştenit ce li se făgăduise. Apoi, el îl prezintă pe Avraam (Evrei 6:13-15) ca pe un model care, prin „credinţă şi răbdare”, a moştenit făgăduinţele. Lista exemplelor bune se continuă cu oamenii credinţei din Evrei 11 şi atinge apogeul cu Isus, în Evrei 12:1-4. În Apocalipsa 14:12, credinţa, răbdarea şi poruncile sunt trăsăturile care îi caracterizează pe sfinţii din timpul sfârşitului.

`Uneori este necesar să le adresăm cuvinte de avertizare celor pe care îi iubim. Ce putem învăţa de la apostol despre responsabilitatea de a-i avertiza şi încuraja pe semenii noştri?`
---
title:  Nu mai rămâne nicio jertfă pentru păcate
date:  08/02/2022
---

Avertizarea din Evrei 6:4-6 se aseamănă foarte mult cu cea din Evrei 10:26-29. Pavel lămureşte că respingerea jertfei lui Isus îi va lăsa pe cititorii săi fără niciun mijloc prin care să fie iertaţi de păcat, fiindcă nu există niciun alt mijloc care să ofere iertare în afară de Isus (Evrei 10:1-14).

`3. Cum descrie apostolul păcatul pentru care nu există iertare? Evrei 10:26-29`

Autorul nu spune că nu se mai poate face nicio ispăşire pentru păcatele comise după primirea cunoştinţei adevărului. Dumnezeu L-a numit pe Isus să fie Avocatul nostru (1 Ioan 2:1). Prin El avem iertarea păcatelor (1 Ioan 1:9). Păcatul pentru care nu există jertfă sau ispăşire este descris ca fiind călcarea în picioare a Fiului lui Dumnezeu, pângărirea sângelui legământului şi batjocorirea Duhului sfânt (Evrei 10:29). Să analizăm semnificaţia acestor expresii.

Expresia „va călca în picioare pe Fiul lui Dumnezeu” (Evrei 10:29) descrie actul de respingere a stăpânirii lui Isus. Titlul „Fiul lui Dumnezeu” le-a reamintit evreilor că Dumnezeu L-a aşezat pe Isus la dreapta Sa şi a promis să-i facă pe vrăjmaşii Lui un „aşternut” pentru picioarele Sale (Evrei 1:13; vezi şi Evrei 1:5-12,14). Călcarea lui Isus în picioare implică faptul că apostatul L-a tratat pe Isus ca pe un vrăjmaş. În contextul argumentului pe care epistola îl aduce (Evrei 1:13), ar putea însemna că Isus a fost dat jos de pe scaunul de domnie (care este ocupat acum de cel răzvrătit) şi pus ca aşternut al picioarelor. Este ceea ce Lucifer a intenţionat să facă în cer (Isaia 14:12-14) şi ceea ce „omul fărădelegii” va încerca să facă în viitor (2 Tesaloniceni 2:3,4).

Expresia „va pângări sângele legământului” se referă la respingerea jertfei lui Isus (Evrei 9:15-22). Expresia „va batjocori pe Duhul harului” este foarte grăitoare. Termenul grecesc enybrisas (a insulta, a comite un ultraj) presupune manifestarea trufiei, care înseamnă „impertinenţă” sau „aroganţă”. Acest termen se află în contrast izbitor cu descrierea despre Duhul Sfânt ca fiind „Duhul harului” şi înseamnă că cel răzvrătit a răspuns ofertei de har pe care i-a făcut-o Dumnezeu cu o insultă.

Acesta se află într-o postură în care nu poate fi apărat. El Îl leapădă pe Isus, jertfa Sa, şi pe Duhul Sfânt.
---
title:  Să gustăm Cuvântul cel bun
date:  06/02/2022
---

`1. Ce li s-a oferit celor care au crezut în Hristos cât timp I-au fost credincioşi lui Dumnezeu? Evrei 6:4,5`

Faptul că au fost „luminaţi” înseamnă că au experimentat convertirea (Evrei 10:32). Acest lucru se referă la cei care s-au întors de la „întuneric”, de sub puterea lui Satana, la „lumina” lui Dumnezeu (Faptele 26:17,18). Aceasta implică eliberarea de păcat (Efeseni 5:11) şi de neştiinţă (1 Tesaloniceni 5:4,5). Forma verbală din Evrei sugerează că această iluminare este un act al lui Dumnezeu care a fost realizat prin Isus, „oglindirea slavei Lui” (Evrei 1:3).

Expresiile „au gustat darul ceresc” şi „s-au făcut părtaşi Duhului Sfânt” sunt sinonimice. „Darul” lui Dumnezeu poate să se refere la harul Său (Romani 5:15) sau la Duhul Sfânt, prin care Dumnezeu oferă harul Său (Faptele 2:38). Aceia care „au gustat” sau au „fost adăpaţi” din Duhul Sfânt (Ioan 7:37-39; 1 Corinteni 12:13) au experimentat „harul” lui Dumnezeu, care include puterea de a face voia Lui (Galateni 5:22,23).

A gusta „Cuvântul cel bun al lui Dumnezeu” (Evrei 6:5) înseamnă a trăi în propria viaţă adevărul Evangheliei (1 Petru 2:2,3). „Puterile veacului viitor” se referă la minunile pe care Dumnezeu le va face pentru cei credincioşi în viitor: învierea (Ioan 5:28,29), transformarea trupurilor noastre şi viaţa veşnică. Totuşi, credincioşii încep să le „guste” în prezent. Ei au experimentat o înviere spirituală (Coloseni 2:12,13), o înnoire a minţii (Romani 12:2) şi viaţa veşnică în Hristos (Ioan 5:24).

Probabil că Pavel are în vedere generaţia din pustie, care a experimentat harul şi mântuirea lui Dumnezeu. Generaţia aceea de oameni a fost „luminată” de stâlpul de foc (Neemia 9:12,19; Psalmii 105:39), s-a bucurat de darul ceresc al manei (Exodul 16:15), a trăit experienţa primirii Duhului Sfânt (Neemia 9:20), a gustat „Cuvântul cel bun al lui Dumnezeu” (Iosua 21:45) şi „puterile veacului viitor” prin „minuni şi semne” făcute cu ocazia ieşirii din Egipt (Faptele 7:36). Cu toate acestea, Pavel sugerează că, după cum neamul de oameni din deşert s-a răzvrătit împotriva lui Dumnezeu în ciuda tuturor acestor dovezi (Numeri 14:1-35), destinatarii epistolei se aflau şi ei în pericolul de a face acelaşi lucru, în ciuda tuturor dovezilor despre favoarea lui Dumnezeu de care se bucuraseră.

`Care este experienţa ta legată de aceste versete din Evrei? De exemplu, cum ai experimentat iluminarea la care se referă textul?`
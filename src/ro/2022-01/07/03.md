---
title:  Cu neputinţă să fie înnoiţi
date:  07/02/2022
---

`2. Ce înseamnă să fii răstignit, potrivit textelor de mai jos? Compară Evrei 6:4-6 cu Matei 16;24; Romani 6:6; Galateni 2:20; 5:24 şi 6:14.`

Textul original din greacă evidenţiază cuvântul „imposibil”. Este imposibil, sau „cu neputinţă”, pentru Dumnezeu să-i restaureze pe cei care „au căzut” pentru că Îl „răstignesc din nou […] pe Fiul lui Dumnezeu” (Evrei 6:6). Pavel vrea să sublinieze că nu există nicio altă cale de a fi mântuiţi decât prin Hristos (Faptele 4:12). Mântuirea prin oricare alt mijloc este la fel de imposibilă precum este imposibil ca „Dumnezeu să mintă” (Evrei 6:18) sau să-I fim plăcuţi lui Dumnezeu „fără credinţă” (Evrei 11:6).

„A-L răstigni din nou pe Fiul lui Dumnezeu” este o expresie cu sens figurat care descrie ce se întâmplă în relaţia personală dintre Isus şi cel credincios.

Liderii religioşi L-au răstignit pe Isus deoarece El reprezenta o ameninţare pentru supremaţia şi pentru autonomia lor. Astfel, ei au sperat să-L elimine ca persoană şi să distrugă un duşman puternic şi periculos. În mod similar, Evanghelia contestă suveranitatea şi autodeterminarea individului la cel mai de bază nivel. Esenţa vieţii creştine este aceea de a ne lua crucea şi a ne tăgădui pe noi înşine (Matei 16:24). Aceasta înseamnă să răstignim „lumea” (Galateni 6:14), „omul cel vechi” (Romani 6:6) şi „firea pământească împreună cu patimile şi poftele ei” (Galateni 5:24). Scopul vieţii creştine este acela de a trece printr-un fel de moarte. Dacă nu experimentăm moartea faţă de noi înşine, nu putem primi viaţa nouă pe care Dumnezeu intenţionează să ne-o dea (Romani 6:1-11).

Lupta dintre Isus şi firea noastră, eul nostru, este o luptă până la moarte (Romani 8:7,8; Galateni 5:17). Este o bătălie grea, care nu se câştigă dintr-o dată. Pasajul acesta nu se referă la cineva care mai cade uneori în lupta împotriva omului „vechi” şi împotriva firii. Păcatul acesta se referă la acel om care, după ce a experimentat adevărata mântuire şi ceea ce implică ea (Evrei 6:4,5), decide că Isus este o ameninţare pentru felul de vieţuire pe care şi-l doreşte şi, în mod conştient, ia hotărârea de a-L răstigni, asemenea preoţilor din vechime. Cu alte cuvinte, atât timp cât o persoană nu decide în totalitate să se îndepărteze de Hristos, încă este speranţă să fie mântuit.

`Ce înseamnă să mori faţă de „sine”, să-ţi iei „crucea”? Ce lucru îţi este cel mai greu să I-l predai lui Isus?`
---
title:  Isus, ancora sufletului
date:  10/02/2022
---

Pavel îşi încununează avertizarea împotriva apostaziei şi încurajarea de a iubi şi de a avea credinţă cu o frumoasă şi înălţătoare expunere despre asigurarea pe care o avem în Hristos.

`5. Citeşte Evrei 6:17-20. Ce garanţie ne-a oferit Dumnezeu pentru făgăduinţele Sale?`

Dumnezeu ne-a asigurat în diferite moduri că Îşi va ţine promisiunile pe care ni le-a făcut. În primul rând, El a garantat pentru făgăduinţa Sa cu un jurământ (Evrei 6:17). Potrivit Scripturii, jurământul făcut de Dumnezeu lui Avraam şi lui David a devenit baza cea mai sigură a încrederii în bunăvoinţa de nestrămutat a lui Dumnezeu faţă de poporul Israel. Când a căutat să obţină asigurarea că Dumnezeu va ierta poporul după apostazia de la Horeb, cu viţelul de aur, Moise s-a referit la jurământul pe care Dumnezeu i-l făcuse lui Avraam (vezi Exodul 32:11-14; Geneza 22:16-18). Punctul forte implicit al rugăminţii sale a fost faptul că jurământul lui Dumnezeu era irevocabil (Romani 9:4; 11:28,29).

În mod similar, când psalmistul a mijlocit înaintea lui Dumnezeu pentru poporul Israel, el a făcut apel la jurământul pe care Dumnezeu i-l făcuse lui David. Dumnezeu spusese: „Nu-Mi voi călca legământul şi nu voi schimba ce a ieşit de pe buzele Mele. Am jurat odată pe sfinţenia Mea: să mint Eu oare pe David? Sămânţa lui va dăinui în veci; scaunul lui de domnie va fi înaintea Mea ca soarele; ca luna va dăinui pe vecie şi ca martorul credincios din cer” (Psalmii 89:34-37). Potrivit Noului Testament, ambele jurăminte şi-au găsit împlinirea în Isus, sămânţa lui Avraam, care S-a înălţat şi S-a aşezat pe tronul lui David (Galateni 3:13-16; Luca 1:31-33,54,55).

În al doilea rând, Dumnezeu a garantat pentru promisiunile pe care ni le-a făcut prin faptul că L-a aşezat pe Isus la dreapta Lui. Înălţarea lui Isus are scopul de a întări făgăduinţa care le-a fost făcută credincioşilor, fiindcă Isus S-a înălţat la cer „pentru noi ca înainte-mergător” (Evrei 6:20). Deci, înălţarea la cer dovedeşte certitudinea mântuirii pe care ne-o dă Dumnezeu. Ca Isus să poată ajunge la slavă, Dumnezeu L-a trecut prin suferinţa de a gusta „moartea pentru toţi”, ca „să ducă pe mulţi fii la slavă” (Evrei 2:9,10). Prezenţa lui Isus înaintea Tatălui este o „ancoră a sufletului” (Evrei 6:19), care a fost prinsă de scaunul de domnie al lui Dumnezeu. Onoarea guvernării lui Dumnezeu a fost pusă ca zălog pentru împlinirea promisiunii pe care ne-a făcut-o prin Isus.

`De ce gândul câ Dumnezeu ţi-a făcut un jurământ ar trebui să fie suficient ca să ai asigurarea mântuirii, chiar şi atunci când te simţi nevrednic?`
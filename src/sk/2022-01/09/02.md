---
title:  Dôležitosť obetí
date:  20/02/2022
---

> <p></p>
> <sup>19</sup>Lebo keď Mojžiš oznámil celému ľudu všetky prikázania, podľa Zákona vzal krv teliat a capov, vodu, šarlátovú vlnu a yzop a pokropil samu knihu i všetok ľud, <sup>20</sup>hovoriac: Toto je krv zmluvy, ktorú nariadil pre vás Boh. <sup>21</sup>Podobne pokropil krvou aj stan a všetko bohoslužobné náčinie. <sup>22</sup>Takto sa podľa Zákona takmer všetko očisťuje krvou a bez preliatia krvi niet odpustenia.  

**Osobné štúdium**

Text Hebrejom 9,15 vysvetľuje, že Ježišova smrť bola obeťou, ktorej zmyslom bolo, „aby ich vykúpil z previnení spáchaných počas prvej zmluvy“. To všetko preto, „aby prisľúbenie večného dedičstva dosiahli všetci, čo sú povolaní“.

Na starovekom Blízkom východe mala zmluva medzi dvomi ľuďmi alebo národmi veľmi veľkú vážnosť. Vyžadovala si vzájomnú výmenu sľubov pod prísahou. Takýto prístup vychádzal z predpokladu, že bohovia potrestajú každého, kto prísahu poruší. Na potvrdenie zmluvy sa často prinášali zvieracie obete.

Napríklad, keď Boh uzavrel zmluvu s Abrámom, súčasťou rituálu bolo aj rozseknutie zvierat na polovicu (1Moj 15,6–21). Zúčastnené strany mali prejsť pomedzi kusy zvierat na znamenie, že takýto osud postihne toho, kto by zmluvu porušil. V uvedenom príklade je pozoruhodné, že pomedzi zvieratá prešiel iba Hospodin, čím dal Abrámovi jasne najavo, že on svoj sľub neporuší.

`Porovnaj texty 1Moj 15,6–21 a Jer 34,8–22. Čo sa z týchto textov dozvedáme o zmluve?`

Zmluva s Bohom umožnila Izraelitom vstup do Zasľúbenej krajiny ako do ich dedičstva. Súčasťou zmluvy bol súbor prikázaní a pokropenie oltára krvou. Toto pokropenie poukazovalo na osud tej strany, ktorá zmluvu poruší. Práve preto List Hebrejom hovorí, že „bez preliatia krvi niet odpustenia“ (Heb 9,22).

Keď Izraeliti porušili zmluvu, Boh čelil bolestivej dileme. Zmluva si vyžadovala smrť priestupníka, ale Boh svoj ľud miloval. Ak by Boh jednoducho ich hriech prehliadol alebo by ich odmietol potrestať, jeho prikázania by sa stali nevymožiteľnými a svet by sa ocitol v chaose.

Boží Syn však ponúkol samého seba ako náhradu. Zomrel namiesto nás, aby sme mohli dostať „prisľúbenie večného dedičstva“ (Heb 9,15.26; Rim 3,21–26). Boh teda obhájil svätosť svojho zákona a súčasne zachránil tých, čo zákon prestúpili. Takýto krok mohol uskutočniť vďaka krížu.

**Aplikácia**

`Prečo zákon zohráva v posolstve evanjelia takú dôležitú úlohu?`
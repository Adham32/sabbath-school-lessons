<p><code>Soma <a class="verse">Kutoka 20:8-11</a> na <a class="verse">Kumbukumbu la Torati 5:12 -15</a>. Matoleo haya mawili ya amri ya nne yanakamilishanaje?</code></p>
<p>Kukumbuka ni sehemu ya muhimu ya uhusiano ambao Mungu anataka kuuimarisha tena na watu wake, uhusiano ambao kiini chake kipo kwenye ukweli kwamba Mungu ni Muumba na Mkombozi wetu. Mambo yote mawili yanaonekana kwenye matoleo mawili ya amri ya nne na kwa namna hiyo yameunganika kwa karibu zaidi na Sabato na ushikaji wake.</p>
<p>Huku wakiwa wametokea kwenye nchi iliyotawaliwa na miungu ya uongo, Waisraeli walihitaji kukumbushwa juu ya nafasi ya kweli ya Mungu kama Muumba. Sabato ilikuwa njia ya muhimu ya kulifanya hilo, ambayo ilifanywa kuwa ya muhimu zaidi na zaidi katika muktadha wa mzunguko wa juma wa kutoa mana ya ziada siku ya Ijumaa, kielelezo chenye nguvu sana cha uwezo wake wa uumbaji. Kwenye toleo la <a class="verse">Kutoka 20</a> la amri ya nne, Mungu kama Muumba anadhihirishwa kwa uwazi zaidi.</p>
<p>Unapolinganisha, kuokolewa kwao, ukombozi wao na wokovu ndicho kiini cha mtazamo wa amri ya nne kwenye <a class="verse">Kumbukumbu la Torati 5</a>. Hiki kilikuwa kisa ambacho kwa kawaida, iliwapasa Waisraeli warudie rudie kukieleza; nao wangeweza kukirejea hasa kila Sabato. Kisa chao cha kwanza kilikuwa kile cha kuokolewa kwa namna halisi, ya kimwili kutoka kwenye utumwa wa Misri, lakini kadiri uelewa wao wa Mungu na wokovu Wake ulivyozidi kukua, Sabato ingekuwa pia alama ya kila juma na sherehe ya wokovu wa kiroho.</p>
<p>Motisha zote hizi mbili kwa ajili ya Sabato zilihusu kurejesha uhusiano baina ya Mungu na watu wake: “Tena naliwapa sabato zangu, ziwe ishara kati ya mimi na wao, wapate kujua ya kuwa mimi, Bwana, ndimi niwatakasaye” (<a class="verse">Eze. 20:12</a>). Tena, kama ambavyo tumeona, kamwe hili halikuhusu kundi hili la watu peke yake. Kwenye msingi wa uhusiano huu, iliwapasa kuimarisha namna mpya ya jamii, ambayo ingekuwa na upendo kwa wale wa nje na baraka kwa dunia yote.</p>
<p>“Kwa sababu hiyo Bwana, Mungu wako, alikuamuru uishike sabato” (<a class="verse">Kum. 5:15</a>). Kwa kuishika Sabato kama njia ya kukumbuka na kusherehekea uumbaji wetu na Ukombozi wetu, tunaweza kuendelea kukua katika uhusiano wetu, sio tu kati yetu na Bwana bali pia na wote wanaotuzunguka. Mungu ni mwema kwetu; kwa hiyo, inatupasa kuwa wema kwa wengine.</p>
<p><code>Ni kwa njia gani yapasa ushikaji wa Sabato utufanye kuwa bora zaidi, wema zaidi, wanaojali wengine zaidi na watu wenye rehema zaidi?</code></p>

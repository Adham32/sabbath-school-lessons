<p>Moja ya mambo yaliyo dhahiri kutokana na kusoma Amri Kumi kwa haraka kwenye <a class="verse">Kutoka 20</a> na <a class="verse">Kumbukumbu la Torati 5</a> ni kwamba amri ya nne inatofautiana kwa mbali na zingine kwa kuwa na maelezo ya ndani zaidi. Wakati baadhi ya amri zikiwa zimerekodiwa kwa maneno machache hadi neno moja tu kwa baadhi ya tafsiri (kwa Kiebrania, baadhi ya amri zinatajwa kwa maneno mawili tu), amri ya nne inatoa nafasi katika swali la kwa nini, kwa namna gani na ni nani katika kuikumbuka siku ya Sabato.</p>
<p><code>Soma <a class="verse">Kutoka 20:8-11</a>. Hii inasema nini juu ya watumishi na wageni,hata wanyama na hilo linamaanisha nini?</code></p>
<p>Jambo linaloonekana sana kati ya hizi habari za ndani juu ya Sabato ni fikra juu ya wengine Sigve K. Tonstad anatoa hoja kwamba namna hii ya amri ni ya pekee kati ya tamaduni zote za dunia. Anafafanua kuwa amri ya Sabato “inatoa kipaumbele kuanzia chini katika jamii ya watu kwenda juu na sio kutoka juu ukiangalia chini, huku ikionesha kuzingatia kwanza kabisa wadhaifu zaidi na wanajamii wasio salama. Wale wanaohitaji zaidi pumziko – mtumwa, mkazi aliye mgeni na mnyama abebaye mizigo – wanawekwa pembeni kwa kutajwa kwa namna ya pekee. Katika pumziko la siku ya saba, walionyimwa haki za msingi kijamii, hata wanyama wasioweza kuzungumza,wanapata rafiki." The Lost Meaning of the Seventh Day (Michigan: Andrews University Press, 2009), kur. 126, 127.</p>
<p>Amri ina mtazamo wa pekee katika kusisitiza kwamba Sabato ni siku ya kufurahiwa na kila mmoja. Kulingana na muktadha wa Sabato, sisi sote tuko sawa. Kama wewe ni mwajiri katika siku za juma, huna mamlaka ya kufanyisha kazi waajiriwa wako siku ya Sabato. Na hii ni kwa sababu Mungu aliwapatia wao pia, siku ya pumziko. Kama wewe ni mwajiriwa – au hata mtumwa – muda wako mwingine wote, Sabato inakukumbusha kwamba wewe pia uliumbwa sawa na wengine na kukombolewa na Mungu naye Mungu anakukaribisha ili usherehekee hili kwa namna tofauti na majukumu yako ya kawaida. Hata wale walio nje ya watu wanoishika Sabato – “wala mgeni aliye ndani ya malango yako” (<a class="verse">Kut. 20:10</a>) – yapasa wanufaishwe na Sabato.</p>
<p>Wazo hili lingeweza kuwa badiliko kubwa kwa Waisraeli, waliotoka kwenye uzoefu wao wenyewe wa utumwa na kutengwa. Sasa kwa kuwa walikuwa wasimikwe kwenye nchi mpya, Mungu hakutaka wachukue mazoea ya wakandamizaji wao waliopita. Pamoja na kuwapatia sheria zenye maelezo ya kina kwa ajili ya jamii yao, aliwapatia (kwa kweli, ni sisi sote) kumbusho la kila juma, lenye uzito mkubwa, linalotuambia jinsi tulivyo sawa mbele za Mungu.</p>
<p><code>Unawezaje kushiriki Sabato na wengine kwenye jamii yako, ikimaanisha kwamba wengine kwenye jamii yako wanaweza kunufaikaje kutokana na ushikaji wako wa Sabato?</code></p>
